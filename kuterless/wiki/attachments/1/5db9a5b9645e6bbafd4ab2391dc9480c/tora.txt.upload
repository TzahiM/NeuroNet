בראשית

א,א בראשית, ברא אלהים, את השמים, ואת הארץ.  א,ב והארץ, היתה תהו ובהו, וחשך, על-פני תהום; ורוח אלהים, מרחפת על-פני המים.  א,ג ויאמר אלהים, יהי אור; ויהי-אור.  א,ד וירא אלהים את-האור, כי-טוב; ויבדל אלהים, בין האור ובין החשך.  א,ה ויקרא אלהים לאור יום, ולחשך קרא לילה; ויהי-ערב ויהי-בקר, יום אחד.  {פ}
א,ו ויאמר אלהים, יהי רקיע בתוך המים, ויהי מבדיל, בין מים למים.  א,ז ויעש אלהים, את-הרקיע, ויבדל בין המים אשר מתחת לרקיע, ובין המים אשר מעל לרקיע; ויהי-כן.  א,ח ויקרא אלהים לרקיע, שמים; ויהי-ערב ויהי-בקר, יום שני.  {פ}
א,ט ויאמר אלהים, יקוו המים מתחת השמים אל-מקום אחד, ותראה, היבשה; ויהי-כן.  א,י ויקרא אלהים ליבשה ארץ, ולמקוה המים קרא ימים; וירא אלהים, כי-טוב.  א,יא ויאמר אלהים, תדשא הארץ דשא עשב מזריע זרע, עץ פרי עשה פרי למינו, אשר זרעו-בו על-הארץ; ויהי-כן.  א,יב ותוצא הארץ דשא עשב מזריע זרע, למינהו, ועץ עשה-פרי אשר זרעו-בו, למינהו; וירא אלהים, כי-טוב.  א,יג ויהי-ערב ויהי-בקר, יום שלישי.  {פ}
א,יד ויאמר אלהים, יהי מארת ברקיע השמים, להבדיל, בין היום ובין הלילה; והיו לאתת ולמועדים, ולימים ושנים.  א,טו והיו למאורת ברקיע השמים, להאיר על-הארץ; ויהי-כן.  א,טז ויעש אלהים, את-שני המארת הגדלים:  את-המאור הגדל, לממשלת היום, ואת-המאור הקטן לממשלת הלילה, ואת הכוכבים.  א,יז ויתן אתם אלהים, ברקיע השמים, להאיר, על-הארץ.  א,יח ולמשל, ביום ובלילה, ולהבדיל, בין האור ובין החשך; וירא אלהים, כי-טוב.  א,יט ויהי-ערב ויהי-בקר, יום רביעי.  {פ}
א,כ ויאמר אלהים--ישרצו המים, שרץ נפש חיה; ועוף יעופף על-הארץ, על-פני רקיע השמים.  א,כא ויברא אלהים, את-התנינם הגדלים; ואת כל-נפש החיה הרמשת אשר שרצו המים למינהם, ואת כל-עוף כנף למינהו, וירא אלהים, כי-טוב.  א,כב ויברך אתם אלהים, לאמר:  פרו ורבו, ומלאו את-המים בימים, והעוף, ירב בארץ.  א,כג ויהי-ערב ויהי-בקר, יום חמישי.  {פ}
א,כד ויאמר אלהים, תוצא הארץ נפש חיה למינה, בהמה ורמש וחיתו-ארץ, למינה; ויהי-כן.  א,כה ויעש אלהים את-חית הארץ למינה, ואת-הבהמה למינה, ואת כל-רמש האדמה, למינהו; וירא אלהים, כי-טוב.  א,כו ויאמר אלהים, נעשה אדם בצלמנו כדמותנו; וירדו בדגת הים ובעוף השמים, ובבהמה ובכל-הארץ, ובכל-הרמש, הרמש על-הארץ.  א,כז ויברא אלהים את-האדם בצלמו, בצלם אלהים ברא אתו:  זכר ונקבה, ברא אתם.  א,כח ויברך אתם, אלהים, ויאמר להם אלהים פרו ורבו ומלאו את-הארץ, וכבשה; ורדו בדגת הים, ובעוף השמים, ובכל-חיה, הרמשת על-הארץ.  א,כט ויאמר אלהים, הנה נתתי לכם את-כל-עשב זרע זרע אשר על-פני כל-הארץ, ואת-כל-העץ אשר-בו פרי-עץ, זרע זרע:  לכם יהיה, לאכלה.  א,ל ולכל-חית הארץ ולכל-עוף השמים ולכל רומש על-הארץ, אשר-בו נפש חיה, את-כל-ירק עשב, לאכלה; ויהי-כן.  א,לא וירא אלהים את-כל-אשר עשה, והנה-טוב מאד; ויהי-ערב ויהי-בקר, יום הששי.  {פ}
ב,א ויכלו השמים והארץ, וכל-צבאם.  ב,ב ויכל אלהים ביום השביעי, מלאכתו אשר עשה; וישבת ביום השביעי, מכל-מלאכתו אשר עשה.  ב,ג ויברך אלהים את-יום השביעי, ויקדש אתו:  כי בו שבת מכל-מלאכתו, אשר-ברא אלהים לעשות.  {פ}
ב,ד אלה תולדות השמים והארץ, בהבראם:  ביום, עשות יהוה אלהים--ארץ ושמים.  ב,ה וכל שיח השדה, טרם יהיה בארץ, וכל-עשב השדה, טרם יצמח:  כי לא המטיר יהוה אלהים, על-הארץ, ואדם אין, לעבד את-האדמה.  ב,ו ואד, יעלה מן-הארץ, והשקה, את-כל-פני האדמה.  ב,ז וייצר יהוה אלהים את-האדם, עפר מן-האדמה, ויפח באפיו, נשמת חיים; ויהי האדם, לנפש חיה.  ב,ח ויטע יהוה אלהים, גן-בעדן--מקדם; וישם שם, את-האדם אשר יצר.  ב,ט ויצמח יהוה אלהים, מן-האדמה, כל-עץ נחמד למראה, וטוב למאכל--ועץ החיים, בתוך הגן, ועץ, הדעת טוב ורע.  ב,י ונהר יצא מעדן, להשקות את-הגן; ומשם, יפרד, והיה, לארבעה ראשים.  ב,יא שם האחד, פישון--הוא הסבב, את כל-ארץ החוילה, אשר-שם, הזהב.  ב,יב וזהב הארץ ההוא, טוב; שם הבדלח, ואבן השהם.  ב,יג ושם-הנהר השני, גיחון--הוא הסובב, את כל-ארץ כוש.  ב,יד ושם הנהר השלישי חדקל, הוא ההלך קדמת אשור; והנהר הרביעי, הוא פרת.  ב,טו ויקח יהוה אלהים, את-האדם; וינחהו בגן-עדן, לעבדה ולשמרה.  ב,טז ויצו יהוה אלהים, על-האדם לאמר:  מכל עץ-הגן, אכל תאכל.  ב,יז ומעץ, הדעת טוב ורע--לא תאכל, ממנו:  כי, ביום אכלך ממנו--מות תמות.  ב,יח ויאמר יהוה אלהים, לא-טוב היות האדם לבדו; אעשה-לו עזר, כנגדו.  ב,יט ויצר יהוה אלהים מן-האדמה, כל-חית השדה ואת כל-עוף השמים, ויבא אל-האדם, לראות מה-יקרא-לו; וכל אשר יקרא-לו האדם נפש חיה, הוא שמו.  ב,כ ויקרא האדם שמות, לכל-הבהמה ולעוף השמים, ולכל, חית השדה; ולאדם, לא-מצא עזר כנגדו.  ב,כא ויפל יהוה אלהים תרדמה על-האדם, ויישן; ויקח, אחת מצלעתיו, ויסגר בשר, תחתנה.  ב,כב ויבן יהוה אלהים את-הצלע אשר-לקח מן-האדם, לאשה; ויבאה, אל-האדם.  ב,כג ויאמר, האדם, זאת הפעם עצם מעצמי, ובשר מבשרי; לזאת יקרא אשה, כי מאיש לקחה-זאת.  ב,כד על-כן, יעזב-איש, את-אביו, ואת-אמו; ודבק באשתו, והיו לבשר אחד.  ב,כה ויהיו שניהם ערומים, האדם ואשתו; ולא, יתבששו.  ג,א והנחש, היה ערום, מכל חית השדה, אשר עשה יהוה אלהים; ויאמר, אל-האשה, אף כי-אמר אלהים, לא תאכלו מכל עץ הגן.  ג,ב ותאמר האשה, אל-הנחש:  מפרי עץ-הגן, נאכל.  ג,ג ומפרי העץ, אשר בתוך-הגן--אמר אלהים לא תאכלו ממנו, ולא תגעו בו:  פן-תמתון.  ג,ד ויאמר הנחש, אל-האשה:  לא-מות, תמתון.  ג,ה כי, ידע אלהים, כי ביום אכלכם ממנו, ונפקחו עיניכם; והייתם, כאלהים, ידעי, טוב ורע.  ג,ו ותרא האשה כי טוב העץ למאכל וכי תאוה-הוא לעינים, ונחמד העץ להשכיל, ותקח מפריו, ותאכל; ותתן גם-לאישה עמה, ויאכל.  ג,ז ותפקחנה, עיני שניהם, וידעו, כי עירמם הם; ויתפרו עלה תאנה, ויעשו להם חגרת.  ג,ח וישמעו את-קול יהוה אלהים, מתהלך בגן--לרוח היום; ויתחבא האדם ואשתו, מפני יהוה אלהים, בתוך, עץ הגן.  ג,ט ויקרא יהוה אלהים, אל-האדם; ויאמר לו, איכה.  ג,י ויאמר, את-קלך שמעתי בגן; ואירא כי-עירם אנכי, ואחבא.  ג,יא ויאמר--מי הגיד לך, כי עירם אתה; המן-העץ, אשר צויתיך לבלתי אכל-ממנו--אכלת.  ג,יב ויאמר, האדם:  האשה אשר נתתה עמדי, הוא נתנה-לי מן-העץ ואכל.  ג,יג ויאמר יהוה אלהים לאשה, מה-זאת עשית; ותאמר, האשה, הנחש השיאני, ואכל.  ג,יד ויאמר יהוה אלהים אל-הנחש, כי עשית זאת, ארור אתה מכל-הבהמה, ומכל חית השדה; על-גחנך תלך, ועפר תאכל כל-ימי חייך.  ג,טו ואיבה אשית, בינך ובין האשה, ובין זרעך, ובין זרעה:  הוא ישופך ראש, ואתה תשופנו עקב.  {ס}  ג,טז אל-האשה אמר, הרבה ארבה עצבונך והרנך--בעצב, תלדי בנים; ואל-אישך, תשוקתך, והוא, ימשל-בך.  {ס}  ג,יז ולאדם אמר, כי-שמעת לקול אשתך, ותאכל מן-העץ, אשר צויתיך לאמר לא תאכל ממנו--ארורה האדמה, בעבורך, בעצבון תאכלנה, כל ימי חייך.  ג,יח וקוץ ודרדר, תצמיח לך; ואכלת, את-עשב השדה.  ג,יט בזעת אפיך, תאכל לחם, עד שובך אל-האדמה, כי ממנה לקחת:  כי-עפר אתה, ואל-עפר תשוב.  ג,כ ויקרא האדם שם אשתו, חוה:  כי הוא היתה, אם כל-חי.  ג,כא ויעש יהוה אלהים לאדם ולאשתו, כתנות עור--וילבשם.  {פ}
ג,כב ויאמר יהוה אלהים, הן האדם היה כאחד ממנו, לדעת, טוב ורע; ועתה פן-ישלח ידו, ולקח גם מעץ החיים, ואכל, וחי לעלם.  ג,כג וישלחהו יהוה אלהים, מגן-עדן--לעבד, את-האדמה, אשר לקח, משם.  ג,כד ויגרש, את-האדם; וישכן מקדם לגן-עדן את-הכרבים, ואת להט החרב המתהפכת, לשמר, את-דרך עץ החיים.  {ס}  ד,א והאדם, ידע את-חוה אשתו; ותהר, ותלד את-קין, ותאמר, קניתי איש את-יהוה.  ד,ב ותסף ללדת, את-אחיו את-הבל; ויהי-הבל, רעה צאן, וקין, היה עבד אדמה.  ד,ג ויהי, מקץ ימים; ויבא קין מפרי האדמה, מנחה--ליהוה.  ד,ד והבל הביא גם-הוא מבכרות צאנו, ומחלבהן; וישע יהוה, אל-הבל ואל-מנחתו.  ד,ה ואל-קין ואל-מנחתו, לא שעה; ויחר לקין מאד, ויפלו פניו.  ד,ו ויאמר יהוה, אל-קין:  למה חרה לך, ולמה נפלו פניך.  ד,ז הלוא אם-תיטיב, שאת, ואם לא תיטיב, לפתח חטאת רבץ; ואליך, תשוקתו, ואתה, תמשל-בו.  ד,ח ויאמר קין, אל-הבל אחיו; ויהי בהיותם בשדה, ויקם קין אל-הבל אחיו ויהרגהו.  ד,ט ויאמר יהוה אל-קין, אי הבל אחיך; ויאמר לא ידעתי, השמר אחי אנכי.  ד,י ויאמר, מה עשית; קול דמי אחיך, צעקים אלי מן-האדמה.  ד,יא ועתה, ארור אתה, מן-האדמה אשר פצתה את-פיה, לקחת את-דמי אחיך מידך.  ד,יב כי תעבד את-האדמה, לא-תסף תת-כחה לך; נע ונד, תהיה בארץ.  ד,יג ויאמר קין, אל-יהוה:  גדול עו‍ני, מנשא.  ד,יד הן גרשת אתי היום, מעל פני האדמה, ומפניך, אסתר; והייתי נע ונד, בארץ, והיה כל-מצאי, יהרגני.  ד,טו ויאמר לו יהוה, לכן כל-הרג קין, שבעתים, יקם; וישם יהוה לקין אות, לבלתי הכות-אתו כל-מצאו.  ד,טז ויצא קין, מלפני יהוה; וישב בארץ-נוד, קדמת-עדן.  ד,יז וידע קין את-אשתו, ותהר ותלד את-חנוך; ויהי, בנה עיר, ויקרא שם העיר, כשם בנו חנוך.  ד,יח ויולד לחנוך, את-עירד, ועירד, ילד את-מחויאל; ומחייאל, ילד את-מתושאל, ומתושאל, ילד את-למך.  ד,יט ויקח-לו למך, שתי נשים:  שם האחת עדה, ושם השנית צלה.  ד,כ ותלד עדה, את-יבל:  הוא היה--אבי, ישב אהל ומקנה.  ד,כא ושם אחיו, יובל:  הוא היה--אבי, כל-תפש כנור ועוגב.  ד,כב וצלה גם-הוא, ילדה את-תובל קין--לטש, כל-חרש נחשת וברזל; ואחות תובל-קין, נעמה.  ד,כג ויאמר למך לנשיו, עדה וצלה שמען קולי--נשי למך, האזנה אמרתי:  כי איש הרגתי לפצעי, וילד לחברתי.  ד,כד כי שבעתים, יקם-קין; ולמך, שבעים ושבעה.  ד,כה וידע אדם עוד, את-אשתו, ותלד בן, ותקרא את-שמו שת:  כי שת-לי אלהים, זרע אחר--תחת הבל, כי הרגו קין.  ד,כו ולשת גם-הוא ילד-בן, ויקרא את-שמו אנוש; אז הוחל, לקרא בשם יהוה.  {ס}  ה,א זה ספר, תולדת אדם:  ביום, ברא אלהים אדם, בדמות אלהים, עשה אתו.  ה,ב זכר ונקבה, בראם; ויברך אתם, ויקרא את-שמם אדם, ביום, הבראם.  ה,ג ויחי אדם, שלשים ומאת שנה, ויולד בדמותו, כצלמו; ויקרא את-שמו, שת.  ה,ד ויהיו ימי-אדם, אחרי הולידו את-שת, שמנה מאת, שנה; ויולד בנים, ובנות.  ה,ה ויהיו כל-ימי אדם, אשר-חי, תשע מאות שנה, ושלשים שנה; וימת.  {ס}  ה,ו ויחי-שת, חמש שנים ומאת שנה; ויולד, את-אנוש.  ה,ז ויחי-שת, אחרי הולידו את-אנוש, שבע שנים, ושמנה מאות שנה; ויולד בנים, ובנות.  ה,ח ויהיו, כל-ימי-שת, שתים עשרה שנה, ותשע מאות שנה; וימת.  {ס}  ה,ט ויחי אנוש, תשעים שנה; ויולד, את-קינן.  ה,י ויחי אנוש, אחרי הולידו את-קינן, חמש עשרה שנה, ושמנה מאות שנה; ויולד בנים, ובנות.  ה,יא ויהיו, כל-ימי אנוש, חמש שנים, ותשע מאות שנה; וימת.  {ס}  ה,יב ויחי קינן, שבעים שנה; ויולד, את-מהללאל.  ה,יג ויחי קינן, אחרי הולידו את-מהללאל, ארבעים שנה, ושמנה מאות שנה; ויולד בנים, ובנות.  ה,יד ויהיו, כל-ימי קינן, עשר שנים, ותשע מאות שנה; וימת.  {ס}  ה,טו ויחי מהללאל, חמש שנים וששים שנה; ויולד, את-ירד.  ה,טז ויחי מהללאל, אחרי הולידו את-ירד, שלשים שנה, ושמנה מאות שנה; ויולד בנים, ובנות.  ה,יז ויהיו, כל-ימי מהללאל, חמש ותשעים שנה, ושמנה מאות שנה; וימת.  {ס}  ה,יח ויחי-ירד, שתים וששים שנה ומאת שנה; ויולד, את-חנוך.  ה,יט ויחי-ירד, אחרי הולידו את-חנוך, שמנה מאות, שנה; ויולד בנים, ובנות.  ה,כ ויהיו, כל-ימי-ירד, שתים וששים שנה, ותשע מאות שנה; וימת.  {ס}  ה,כא ויחי חנוך, חמש וששים שנה; ויולד, את-מתושלח.  ה,כב ויתהלך חנוך את-האלהים, אחרי הולידו את-מתושלח, שלש מאות, שנה; ויולד בנים, ובנות.  ה,כג ויהי, כל-ימי חנוך, חמש וששים שנה, ושלש מאות שנה.  ה,כד ויתהלך חנוך, את-האלהים; ואיננו, כי-לקח אתו אלהים.  {ס}  ה,כה ויחי מתושלח, שבע ושמנים שנה ומאת שנה; ויולד, את-למך.  ה,כו ויחי מתושלח, אחרי הולידו את-למך, שתים ושמונים שנה, ושבע מאות שנה; ויולד בנים, ובנות.  ה,כז ויהיו, כל-ימי מתושלח, תשע וששים שנה, ותשע מאות שנה; וימת.  {ס}  ה,כח ויחי-למך, שתים ושמנים שנה ומאת שנה; ויולד, בן.  ה,כט ויקרא את-שמו נח, לאמר:  זה ינחמנו ממעשנו, ומעצבון ידינו, מן-האדמה, אשר אררה יהוה.  ה,ל ויחי-למך, אחרי הולידו את-נח, חמש ותשעים שנה, וחמש מאת שנה; ויולד בנים, ובנות.  ה,לא ויהי, כל-ימי-למך, שבע ושבעים שנה, ושבע מאות שנה; וימת.  {ס}  ה,לב ויהי-נח, בן-חמש מאות שנה; ויולד נח, את-שם את-חם ואת-יפת.  ו,א ויהי כי-החל האדם, לרב על-פני האדמה; ובנות, ילדו להם.  ו,ב ויראו בני-האלהים את-בנות האדם, כי טבת הנה; ויקחו להם נשים, מכל אשר בחרו.  ו,ג ויאמר יהוה, לא-ידון רוחי באדם לעלם, בשגם, הוא בשר; והיו ימיו, מאה ועשרים שנה.  ו,ד הנפלים היו בארץ, בימים ההם, וגם אחרי-כן אשר יבאו בני האלהים אל-בנות האדם, וילדו להם:  המה הגברים אשר מעולם, אנשי השם.  {פ}
ו,ה וירא יהוה, כי רבה רעת האדם בארץ, וכל-יצר מחשבת לבו, רק רע כל-היום.  ו,ו וינחם יהוה, כי-עשה את-האדם בארץ; ויתעצב, אל-לבו.  ו,ז ויאמר יהוה, אמחה את-האדם אשר-בראתי מעל פני האדמה, מאדם עד-בהמה, עד-רמש ועד-עוף השמים:  כי נחמתי, כי עשיתם.  ו,ח ונח, מצא חן בעיני יהוה.  {פ}
ו,ט אלה, תולדת נח--נח איש צדיק תמים היה, בדרתיו:  את-האלהים, התהלך-נח.  ו,י ויולד נח, שלשה בנים--את-שם, את-חם ואת-יפת.  ו,יא ותשחת הארץ, לפני האלהים; ותמלא הארץ, חמס.  ו,יב וירא אלהים את-הארץ, והנה נשחתה:  כי-השחית כל-בשר את-דרכו, על-הארץ.  {ס}  ו,יג ויאמר אלהים לנח, קץ כל-בשר בא לפני--כי-מלאה הארץ חמס, מפניהם; והנני משחיתם, את-הארץ.  ו,יד עשה לך תבת עצי-גפר, קנים תעשה את-התבה; וכפרת אתה מבית ומחוץ, בכפר.  ו,טו וזה, אשר תעשה אתה:  שלש מאות אמה, ארך התבה, חמשים אמה רחבה, ושלשים אמה קומתה.  ו,טז צהר תעשה לתבה, ואל-אמה תכלנה מלמעלה, ופתח התבה, בצדה תשים; תחתים שנים ושלשים, תעשה.  ו,יז ואני, הנני מביא את-המבול מים על-הארץ, לשחת כל-בשר אשר-בו רוח חיים, מתחת השמים:  כל אשר-בארץ, יגוע.  ו,יח והקמתי את-בריתי, אתך; ובאת, אל-התבה--אתה, ובניך ואשתך ונשי-בניך אתך.  ו,יט ומכל-החי מכל-בשר שנים מכל, תביא אל-התבה--להחית אתך:  זכר ונקבה, יהיו.  ו,כ מהעוף למינהו, ומן-הבהמה למינה, מכל רמש האדמה, למינהו--שנים מכל יבאו אליך, להחיות.  ו,כא ואתה קח-לך, מכל-מאכל אשר יאכל, ואספת, אליך; והיה לך ולהם, לאכלה.  ו,כב ויעש, נח:  ככל אשר צוה אתו, אלהים--כן עשה.  ז,א ויאמר יהוה לנח, בא-אתה וכל-ביתך אל-התבה:  כי-אתך ראיתי צדיק לפני, בדור הזה.  ז,ב מכל הבהמה הטהורה, תקח-לך שבעה שבעה--איש ואשתו; ומן-הבהמה אשר לא טהרה הוא, שנים--איש ואשתו.  ז,ג גם מעוף השמים שבעה שבעה, זכר ונקבה, לחיות זרע, על-פני כל-הארץ.  ז,ד כי לימים עוד שבעה, אנכי ממטיר על-הארץ, ארבעים יום, וארבעים לילה; ומחיתי, את-כל-היקום אשר עשיתי, מעל, פני האדמה.  ז,ה ויעש, נח, ככל אשר-צוהו, יהוה.  ז,ו ונח, בן-שש מאות שנה; והמבול היה, מים על-הארץ.  ז,ז ויבא נח, ובניו ואשתו ונשי-בניו אתו--אל-התבה:  מפני, מי המבול.  ז,ח מן-הבהמה, הטהורה, ומן-הבהמה, אשר איננה טהרה; ומן-העוף--וכל אשר-רמש, על-האדמה.  ז,ט שנים שנים באו אל-נח, אל-התבה--זכר ונקבה:  כאשר צוה אלהים, את-נח.  ז,י ויהי, לשבעת הימים; ומי המבול, היו על-הארץ.  ז,יא בשנת שש-מאות שנה, לחיי-נח, בחדש השני, בשבעה-עשר יום לחדש--ביום הזה, נבקעו כל-מעינת תהום רבה, וארבת השמים, נפתחו.  ז,יב ויהי הגשם, על-הארץ, ארבעים יום, וארבעים לילה.  ז,יג בעצם היום הזה בא נח, ושם-וחם ויפת בני-נח; ואשת נח, ושלשת נשי-בניו אתם--אל-התבה.  ז,יד המה וכל-החיה למינה, וכל-הבהמה למינה, וכל-הרמש הרמש על-הארץ, למינהו; וכל-העוף למינהו, כל צפור כל-כנף.  ז,טו ויבאו אל-נח, אל-התבה, שנים שנים מכל-הבשר, אשר-בו רוח חיים.  ז,טז והבאים, זכר ונקבה מכל-בשר באו, כאשר צוה אתו, אלהים; ויסגר יהוה, בעדו.  ז,יז ויהי המבול ארבעים יום, על-הארץ; וירבו המים, וישאו את-התבה, ותרם, מעל הארץ.  ז,יח ויגברו המים וירבו מאד, על-הארץ; ותלך התבה, על-פני המים.  ז,יט והמים, גברו מאד מאד--על-הארץ; ויכסו, כל-ההרים הגבהים, אשר-תחת, כל-השמים.  ז,כ חמש עשרה אמה מלמעלה, גברו המים; ויכסו, ההרים.  ז,כא ויגוע כל-בשר הרמש על-הארץ, בעוף ובבהמה ובחיה, ובכל-השרץ, השרץ על-הארץ--וכל, האדם.  ז,כב כל אשר נשמת-רוח חיים באפיו, מכל אשר בחרבה--מתו.  ז,כג וימח את-כל-היקום אשר על-פני האדמה, מאדם עד-בהמה עד-רמש ועד-עוף השמים, וימחו, מן-הארץ; וישאר אך-נח ואשר אתו, בתבה.  ז,כד ויגברו המים, על-הארץ, חמשים ומאת, יום.  ח,א ויזכר אלהים, את-נח, ואת כל-החיה ואת-כל-הבהמה, אשר אתו בתבה; ויעבר אלהים רוח על-הארץ, וישכו המים.  ח,ב ויסכרו מעינת תהום, וארבת השמים; ויכלא הגשם, מן-השמים.  ח,ג וישבו המים מעל הארץ, הלוך ושוב; ויחסרו המים--מקצה, חמשים ומאת יום.  ח,ד ותנח התבה בחדש השביעי, בשבעה-עשר יום לחדש, על, הרי אררט.  ח,ה והמים, היו הלוך וחסור, עד, החדש העשירי; בעשירי באחד לחדש, נראו ראשי ההרים.  ח,ו ויהי, מקץ ארבעים יום; ויפתח נח, את-חלון התבה אשר עשה.  ח,ז וישלח, את-הערב; ויצא יצוא ושוב, עד-יבשת המים מעל הארץ.  ח,ח וישלח את-היונה, מאתו--לראות הקלו המים, מעל פני האדמה.  ח,ט ולא-מצאה היונה מנוח לכף-רגלה, ותשב אליו אל-התבה--כי-מים, על-פני כל-הארץ; וישלח ידו ויקחה, ויבא אתה אליו אל-התבה.  ח,י ויחל עוד, שבעת ימים אחרים; ויסף שלח את-היונה, מן-התבה.  ח,יא ותבא אליו היונה לעת ערב, והנה עלה-זית טרף בפיה; וידע נח, כי-קלו המים מעל הארץ.  ח,יב וייחל עוד, שבעת ימים אחרים; וישלח, את-היונה, ולא-יספה שוב-אליו, עוד.  ח,יג ויהי באחת ושש-מאות שנה, בראשון באחד לחדש, חרבו המים, מעל הארץ; ויסר נח, את-מכסה התבה, וירא, והנה חרבו פני האדמה.  ח,יד ובחדש, השני, בשבעה ועשרים יום, לחדש--יבשה, הארץ.  {ס}  ח,טו וידבר אלהים, אל-נח לאמר.  ח,טז צא, מן-התבה--אתה, ואשתך ובניך ונשי-בניך אתך.  ח,יז כל-החיה אשר-אתך מכל-בשר, בעוף ובבהמה ובכל-הרמש הרמש על-הארץ--הוצא (היצא) אתך; ושרצו בארץ, ופרו ורבו על-הארץ.  ח,יח ויצא-נח; ובניו ואשתו ונשי-בניו, אתו.  ח,יט כל-החיה, כל-הרמש וכל-העוף, כל, רומש על-הארץ--למשפחתיהם, יצאו מן-התבה.  ח,כ ויבן נח מזבח, ליהוה; ויקח מכל הבהמה הטהרה, ומכל העוף הטהור, ויעל עלת, במזבח.  ח,כא וירח יהוה, את-ריח הניחח, ויאמר יהוה אל-לבו לא-אסף לקלל עוד את-האדמה בעבור האדם, כי יצר לב האדם רע מנעריו; ולא-אסף עוד להכות את-כל-חי, כאשר עשיתי.  ח,כב עד, כל-ימי הארץ:  זרע וקציר וקר וחם וקיץ וחרף, ויום ולילה--לא ישבתו.  ט,א ויברך אלהים, את-נח ואת-בניו; ויאמר להם פרו ורבו, ומלאו את-הארץ.  ט,ב ומוראכם וחתכם, יהיה, על כל-חית הארץ, ועל כל-עוף השמים; בכל אשר תרמש האדמה ובכל-דגי הים, בידכם נתנו.  ט,ג כל-רמש אשר הוא-חי, לכם יהיה לאכלה:  כירק עשב, נתתי לכם את-כל.  ט,ד אך-בשר, בנפשו דמו לא תאכלו.  ט,ה ואך את-דמכם לנפשתיכם אדרש, מיד כל-חיה אדרשנו; ומיד האדם, מיד איש אחיו--אדרש, את-נפש האדם.  ט,ו שפך דם האדם, באדם דמו ישפך:  כי בצלם אלהים, עשה את-האדם.  ט,ז ואתם, פרו ורבו; שרצו בארץ, ורבו-בה.  {ס}  ט,ח ויאמר אלהים אל-נח, ואל-בניו אתו לאמר.  ט,ט ואני, הנני מקים את-בריתי אתכם, ואת-זרעכם, אחריכם.  ט,י ואת כל-נפש החיה אשר אתכם, בעוף בבהמה ובכל-חית הארץ אתכם; מכל יצאי התבה, לכל חית הארץ.  ט,יא והקמתי את-בריתי אתכם, ולא-יכרת כל-בשר עוד ממי המבול; ולא-יהיה עוד מבול, לשחת הארץ.  ט,יב ויאמר אלהים, זאת אות-הברית אשר-אני נתן ביני וביניכם, ובין כל-נפש חיה, אשר אתכם--לדרת, עולם.  ט,יג את-קשתי, נתתי בענן; והיתה לאות ברית, ביני ובין הארץ.  ט,יד והיה, בענני ענן על-הארץ, ונראתה הקשת, בענן.  ט,טו וזכרתי את-בריתי, אשר ביני וביניכם, ובין כל-נפש חיה, בכל-בשר; ולא-יהיה עוד המים למבול, לשחת כל-בשר.  ט,טז והיתה הקשת, בענן; וראיתיה, לזכר ברית עולם, בין אלהים, ובין כל-נפש חיה בכל-בשר אשר על-הארץ.  ט,יז ויאמר אלהים, אל-נח:  זאת אות-הברית, אשר הקמתי, ביני, ובין כל-בשר אשר על-הארץ.  {פ}
ט,יח ויהיו בני-נח, היצאים מן-התבה--שם, וחם ויפת; וחם, הוא אבי כנען.  ט,יט שלשה אלה, בני-נח; ומאלה, נפצה כל-הארץ.  ט,כ ויחל נח, איש האדמה; ויטע, כרם.  ט,כא וישת מן-היין, וישכר; ויתגל, בתוך אהלה.  ט,כב וירא, חם אבי כנען, את, ערות אביו; ויגד לשני-אחיו, בחוץ.  ט,כג ויקח שם ויפת את-השמלה, וישימו על-שכם שניהם, וילכו אחרנית, ויכסו את ערות אביהם; ופניהם, אחרנית, וערות אביהם, לא ראו.  ט,כד וייקץ נח, מיינו; וידע, את אשר-עשה לו בנו הקטן.  ט,כה ויאמר, ארור כנען:  עבד עבדים, יהיה לאחיו.  ט,כו ויאמר, ברוך יהוה אלהי שם; ויהי כנען, עבד למו.  ט,כז יפת אלהים ליפת, וישכן באהלי-שם; ויהי כנען, עבד למו.  ט,כח ויחי-נח, אחר המבול, שלש מאות שנה, וחמשים שנה.  ט,כט ויהיו, כל-ימי-נח, תשע מאות שנה, וחמשים שנה; וימת.  {פ}
י,א ואלה תולדת בני-נח, שם חם ויפת; ויולדו להם בנים, אחר המבול.  י,ב בני יפת--גמר ומגוג, ומדי ויון ותבל; ומשך, ותירס.  י,ג ובני, גמר--אשכנז וריפת, ותגרמה.  י,ד ובני יון, אלישה ותרשיש, כתים, ודדנים.  י,ה מאלה נפרדו איי הגוים, בארצתם, איש, ללשנו--למשפחתם, בגויהם.  י,ו ובני, חם--כוש ומצרים, ופוט וכנען.  י,ז ובני כוש--סבא וחוילה, וסבתה ורעמה וסבתכא; ובני רעמה, שבא ודדן.  י,ח וכוש, ילד את-נמרד; הוא החל, להיות גבר בארץ.  י,ט הוא-היה גבר-ציד, לפני יהוה; על-כן, יאמר, כנמרד גבור ציד, לפני יהוה.  י,י ותהי ראשית ממלכתו בבל, וארך ואכד וכלנה, בארץ, שנער.  י,יא מן-הארץ ההוא, יצא אשור; ויבן, את-נינוה, ואת-רחבת עיר, ואת-כלח.  י,יב ואת-רסן, בין נינוה ובין כלח--הוא, העיר הגדלה.  י,יג ומצרים ילד את-לודים ואת-ענמים, ואת-להבים--ואת-נפתחים.  י,יד ואת-פתרסים ואת-כסלחים, אשר יצאו משם פלשתים--ואת-כפתרים.  {ס}  י,טו וכנען, ילד את-צידן בכרו--ואת-חת.  י,טז ואת-היבוסי, ואת-האמרי, ואת, הגרגשי.  י,יז ואת-החוי ואת-הערקי, ואת-הסיני.  י,יח ואת-הארודי ואת-הצמרי, ואת-החמתי; ואחר נפצו, משפחות הכנעני.  י,יט ויהי גבול הכנעני, מצידן--באכה גררה, עד-עזה:  באכה סדמה ועמרה, ואדמה וצבים--עד-לשע.  י,כ אלה בני-חם, למשפחתם ללשנתם, בארצתם, בגויהם.  {ס}  י,כא ולשם ילד, גם-הוא:  אבי, כל-בני-עבר--אחי, יפת הגדול.  י,כב בני שם, עילם ואשור, וארפכשד, ולוד וארם.  י,כג ובני, ארם--עוץ וחול, וגתר ומש.  י,כד וארפכשד, ילד את-שלח; ושלח, ילד את-עבר.  י,כה ולעבר ילד, שני בנים:  שם האחד פלג, כי בימיו נפלגה הארץ, ושם אחיו, יקטן.  י,כו ויקטן ילד, את-אלמודד ואת-שלף, ואת-חצרמות, ואת-ירח.  י,כז ואת-הדורם ואת-אוזל, ואת-דקלה.  י,כח ואת-עובל ואת-אבימאל, ואת-שבא.  י,כט ואת-אופר ואת-חוילה, ואת-יובב; כל-אלה, בני יקטן.  י,ל ויהי מושבם, ממשא, באכה ספרה, הר הקדם.  י,לא אלה בני-שם, למשפחתם ללשנתם, בארצתם, לגויהם.  י,לב אלה משפחת בני-נח לתולדתם, בגויהם; ומאלה נפרדו הגוים, בארץ--אחר המבול.  {פ}
יא,א ויהי כל-הארץ, שפה אחת, ודברים, אחדים.  יא,ב ויהי, בנסעם מקדם; וימצאו בקעה בארץ שנער, וישבו שם.  יא,ג ויאמרו איש אל-רעהו, הבה נלבנה לבנים, ונשרפה, לשרפה; ותהי להם הלבנה, לאבן, והחמר, היה להם לחמר.  יא,ד ויאמרו הבה נבנה-לנו עיר, ומגדל וראשו בשמים, ונעשה-לנו, שם:  פן-נפוץ, על-פני כל-הארץ.  יא,ה וירד יהוה, לראת את-העיר ואת-המגדל, אשר בנו, בני האדם.  יא,ו ויאמר יהוה, הן עם אחד ושפה אחת לכלם, וזה, החלם לעשות; ועתה לא-יבצר מהם, כל אשר יזמו לעשות.  יא,ז הבה, נרדה, ונבלה שם, שפתם--אשר לא ישמעו, איש שפת רעהו.  יא,ח ויפץ יהוה אתם משם, על-פני כל-הארץ; ויחדלו, לבנת העיר.  יא,ט על-כן קרא שמה, בבל, כי-שם בלל יהוה, שפת כל-הארץ; ומשם הפיצם יהוה, על-פני כל-הארץ.  {פ}
יא,י אלה, תולדת שם--שם בן-מאת שנה, ויולד את-ארפכשד:  שנתים, אחר המבול.  יא,יא ויחי-שם, אחרי הולידו את-ארפכשד, חמש מאות, שנה; ויולד בנים, ובנות.  {ס}  יא,יב וארפכשד חי, חמש ושלשים שנה; ויולד, את-שלח.  יא,יג ויחי ארפכשד, אחרי הולידו את-שלח, שלש שנים, וארבע מאות שנה; ויולד בנים, ובנות.  {ס}  יא,יד ושלח חי, שלשים שנה; ויולד, את-עבר.  יא,טו ויחי-שלח, אחרי הולידו את-עבר, שלש שנים, וארבע מאות שנה; ויולד בנים, ובנות.  {ס}  יא,טז ויחי-עבר, ארבע ושלשים שנה; ויולד, את-פלג.  יא,יז ויחי-עבר, אחרי הולידו את-פלג, שלשים שנה, וארבע מאות שנה; ויולד בנים, ובנות.  {ס}  יא,יח ויחי-פלג, שלשים שנה; ויולד, את-רעו.  יא,יט ויחי-פלג, אחרי הולידו את-רעו, תשע שנים, ומאתים שנה; ויולד בנים, ובנות.  {ס}  יא,כ ויחי רעו, שתים ושלשים שנה; ויולד, את-שרוג.  יא,כא ויחי רעו, אחרי הולידו את-שרוג, שבע שנים, ומאתים שנה; ויולד בנים, ובנות.  {ס}  יא,כב ויחי שרוג, שלשים שנה; ויולד, את-נחור.  יא,כג ויחי שרוג, אחרי הולידו את-נחור--מאתים שנה; ויולד בנים, ובנות.  {ס}  יא,כד ויחי נחור, תשע ועשרים שנה; ויולד, את-תרח.  יא,כה ויחי נחור, אחרי הולידו את-תרח, תשע-עשרה שנה, ומאת שנה; ויולד בנים, ובנות.  {ס}  יא,כו ויחי-תרח, שבעים שנה; ויולד, את-אברם, את-נחור, ואת-הרן.  יא,כז ואלה, תולדת תרח--תרח הוליד את-אברם, את-נחור ואת-הרן; והרן, הוליד את-לוט.  יא,כח וימת הרן, על-פני תרח אביו, בארץ מולדתו, באור כשדים.  יא,כט ויקח אברם ונחור להם, נשים:  שם אשת-אברם, שרי, ושם אשת-נחור מלכה, בת-הרן אבי-מלכה ואבי יסכה.  יא,ל ותהי שרי, עקרה:  אין לה, ולד.  יא,לא ויקח תרח את-אברם בנו, ואת-לוט בן-הרן בן-בנו, ואת שרי כלתו, אשת אברם בנו; ויצאו אתם מאור כשדים, ללכת ארצה כנען, ויבאו עד-חרן, וישבו שם.  יא,לב ויהיו ימי-תרח, חמש שנים ומאתים שנה; וימת תרח, בחרן.  {פ}
יב,א ויאמר יהוה אל-אברם, לך-לך מארצך וממולדתך ומבית אביך, אל-הארץ, אשר אראך.  יב,ב ואעשך, לגוי גדול, ואברכך, ואגדלה שמך; והיה, ברכה.  יב,ג ואברכה, מברכיך, ומקללך, אאר; ונברכו בך, כל משפחת האדמה.  יב,ד וילך אברם, כאשר דבר אליו יהוה, וילך אתו, לוט; ואברם, בן-חמש שנים ושבעים שנה, בצאתו, מחרן.  יב,ה ויקח אברם את-שרי אשתו ואת-לוט בן-אחיו, ואת-כל-רכושם אשר רכשו, ואת-הנפש, אשר-עשו בחרן; ויצאו, ללכת ארצה כנען, ויבאו, ארצה כנען.  יב,ו ויעבר אברם, בארץ, עד מקום שכם, עד אלון מורה; והכנעני, אז בארץ.  יב,ז וירא יהוה, אל-אברם, ויאמר, לזרעך אתן את-הארץ הזאת; ויבן שם מזבח, ליהוה הנראה אליו.  יב,ח ויעתק משם ההרה, מקדם לבית-אל--ויט אהלה; בית-אל מים, והעי מקדם, ויבן-שם מזבח ליהוה, ויקרא בשם יהוה.  יב,ט ויסע אברם, הלוך ונסוע הנגבה.  {פ}
יב,י ויהי רעב, בארץ; וירד אברם מצרימה לגור שם, כי-כבד הרעב בארץ.  יב,יא ויהי, כאשר הקריב לבוא מצרימה; ויאמר, אל-שרי אשתו, הנה-נא ידעתי, כי אשה יפת-מראה את.  יב,יב והיה, כי-יראו אתך המצרים, ואמרו, אשתו זאת; והרגו אתי, ואתך יחיו.  יב,יג אמרי-נא, אחתי את--למען ייטב-לי בעבורך, וחיתה נפשי בגללך.  יב,יד ויהי, כבוא אברם מצרימה; ויראו המצרים את-האשה, כי-יפה הוא מאד.  יב,טו ויראו אתה שרי פרעה, ויהללו אתה אל-פרעה; ותקח האשה, בית פרעה.  יב,טז ולאברם היטיב, בעבורה; ויהי-לו צאן-ובקר, וחמרים, ועבדים ושפחת, ואתנת וגמלים.  יב,יז וינגע יהוה את-פרעה נגעים גדלים, ואת-ביתו, על-דבר שרי, אשת אברם.  יב,יח ויקרא פרעה, לאברם, ויאמר, מה-זאת עשית לי; למה לא-הגדת לי, כי אשתך הוא.  יב,יט למה אמרת אחתי הוא, ואקח אתה לי לאשה; ועתה, הנה אשתך קח ולך.  יב,כ ויצו עליו פרעה, אנשים; וישלחו אתו ואת-אשתו, ואת-כל-אשר-לו.  יג,א ויעל אברם ממצרים הוא ואשתו וכל-אשר-לו, ולוט עמו--הנגבה.  יג,ב ואברם, כבד מאד, במקנה, בכסף ובזהב.  יג,ג וילך, למסעיו, מנגב, ועד-בית-אל--עד-המקום, אשר-היה שם אהלה בתחלה, בין בית-אל, ובין העי.  יג,ד אל-מקום, המזבח, אשר-עשה שם, בראשנה; ויקרא שם אברם, בשם יהוה.  יג,ה וגם-ללוט--ההלך, את-אברם:  היה צאן-ובקר, ואהלים.  יג,ו ולא-נשא אתם הארץ, לשבת יחדו:  כי-היה רכושם רב, ולא יכלו לשבת יחדו.  יג,ז ויהי-ריב, בין רעי מקנה-אברם, ובין, רעי מקנה-לוט; והכנעני, והפרזי, אז, ישב בארץ.  יג,ח ויאמר אברם אל-לוט, אל-נא תהי מריבה ביני ובינך, ובין רעי, ובין רעיך:  כי-אנשים אחים, אנחנו.  יג,ט הלא כל-הארץ לפניך, הפרד נא מעלי:  אם-השמאל ואימנה, ואם-הימין ואשמאילה.  יג,י וישא-לוט את-עיניו, וירא את-כל-ככר הירדן, כי כלה, משקה--לפני שחת יהוה, את-סדם ואת-עמרה, כגן-יהוה כארץ מצרים, באכה צער.  יג,יא ויבחר-לו לוט, את כל-ככר הירדן, ויסע לוט, מקדם; ויפרדו, איש מעל אחיו.  יג,יב אברם, ישב בארץ-כנען; ולוט, ישב בערי הככר, ויאהל, עד-סדם.  יג,יג ואנשי סדם, רעים וחטאים, ליהוה, מאד.  יג,יד ויהוה אמר אל-אברם, אחרי הפרד-לוט מעמו, שא נא עיניך וראה, מן-המקום אשר-אתה שם--צפנה ונגבה, וקדמה וימה.  יג,טו כי את-כל-הארץ אשר-אתה ראה, לך אתננה, ולזרעך, עד-עולם.  יג,טז ושמתי את-זרעך, כעפר הארץ:  אשר אם-יוכל איש, למנות את-עפר הארץ--גם-זרעך, ימנה.  יג,יז קום התהלך בארץ, לארכה ולרחבה:  כי לך, אתננה.  יג,יח ויאהל אברם, ויבא וישב באלני ממרא--אשר בחברון; ויבן-שם מזבח, ליהוה.  {פ}
יד,א ויהי, בימי אמרפל מלך-שנער, אריוך, מלך אלסר; כדרלעמר מלך עילם, ותדעל מלך גוים.  יד,ב עשו מלחמה, את-ברע מלך סדם, ואת-ברשע, מלך עמרה; שנאב מלך אדמה, ושמאבר מלך צביים, ומלך בלע, היא-צער.  יד,ג כל-אלה, חברו, אל-עמק, השדים:  הוא, ים המלח.  יד,ד שתים עשרה שנה, עבדו את-כדרלעמר; ושלש-עשרה שנה, מרדו.  יד,ה ובארבע עשרה שנה בא כדרלעמר, והמלכים אשר אתו, ויכו את-רפאים בעשתרת קרנים, ואת-הזוזים בהם; ואת, האימים, בשוה, קריתים.  יד,ו ואת-החרי, בהררם שעיר, עד איל פארן, אשר על-המדבר.  יד,ז וישבו ויבאו אל-עין משפט, הוא קדש, ויכו, את-כל-שדה העמלקי--וגם, את-האמרי, הישב, בחצצן תמר.  יד,ח ויצא מלך-סדם ומלך עמרה, ומלך אדמה ומלך צביים, ומלך בלע, הוא-צער; ויערכו אתם מלחמה, בעמק השדים.  יד,ט את כדרלעמר מלך עילם, ותדעל מלך גוים, ואמרפל מלך שנער, ואריוך מלך אלסר--ארבעה מלכים, את-החמשה.  יד,י ועמק השדים, בארת בארת חמר, וינסו מלך-סדם ועמרה, ויפלו-שמה; והנשארים, הרה נסו.  יד,יא ויקחו את-כל-רכש סדם ועמרה, ואת-כל-אכלם--וילכו.  יד,יב ויקחו את-לוט ואת-רכשו בן-אחי אברם, וילכו; והוא ישב, בסדם.  יד,יג ויבא, הפליט, ויגד, לאברם העברי; והוא שכן באלני ממרא האמרי, אחי אשכל ואחי ענר, והם, בעלי ברית-אברם.  יד,יד וישמע אברם, כי נשבה אחיו; וירק את-חניכיו ילידי ביתו, שמנה עשר ושלש מאות, וירדף, עד-דן.  יד,טו ויחלק עליהם לילה הוא ועבדיו, ויכם; וירדפם, עד-חובה, אשר משמאל, לדמשק.  יד,טז וישב, את כל-הרכש; וגם את-לוט אחיו ורכשו השיב, וגם את-הנשים ואת-העם.  יד,יז ויצא מלך-סדם, לקראתו, אחרי שובו מהכות את-כדרלעמר, ואת-המלכים אשר אתו--אל-עמק שוה, הוא עמק המלך.  יד,יח ומלכי-צדק מלך שלם, הוציא לחם ויין; והוא כהן, לאל עליון.  יד,יט ויברכהו, ויאמר:  ברוך אברם לאל עליון, קנה שמים וארץ.  יד,כ וברוך אל עליון, אשר-מגן צריך בידך; ויתן-לו מעשר, מכל.  יד,כא ויאמר מלך-סדם, אל-אברם:  תן-לי הנפש, והרכש קח-לך.  יד,כב ויאמר אברם, אל-מלך סדם:  הרמתי ידי אל-יהוה אל עליון, קנה שמים וארץ.  יד,כג אם-מחוט ועד שרוך-נעל, ואם-אקח מכל-אשר-לך; ולא תאמר, אני העשרתי את-אברם.  יד,כד בלעדי, רק אשר אכלו הנערים, וחלק האנשים, אשר הלכו אתי:  ענר אשכל וממרא, הם יקחו חלקם.  {ס}  טו,א אחר הדברים האלה, היה דבר-יהוה אל-אברם, במחזה, לאמר:  אל-תירא אברם, אנכי מגן לך--שכרך, הרבה מאד.  טו,ב ויאמר אברם, אדני יהוה מה-תתן-לי, ואנכי, הולך ערירי; ובן-משק ביתי, הוא דמשק אליעזר.  טו,ג ויאמר אברם--הן לי, לא נתתה זרע; והנה בן-ביתי, יורש אתי.  טו,ד והנה דבר-יהוה אליו לאמר, לא יירשך זה:  כי-אם אשר יצא ממעיך, הוא יירשך.  טו,ה ויוצא אתו החוצה, ויאמר הבט-נא השמימה וספר הכוכבים--אם-תוכל, לספר אתם; ויאמר לו, כה יהיה זרעך.  טו,ו והאמן, ביהוה; ויחשבה לו, צדקה.  טו,ז ויאמר, אליו:  אני יהוה, אשר הוצאתיך מאור כשדים--לתת לך את-הארץ הזאת, לרשתה.  טו,ח ויאמר:  אדני יהוה, במה אדע כי אירשנה.  טו,ט ויאמר אליו, קחה לי עגלה משלשת, ועז משלשת, ואיל משלש; ותר, וגוזל.  טו,י ויקח-לו את-כל-אלה, ויבתר אתם בתוך, ויתן איש-בתרו, לקראת רעהו; ואת-הצפר, לא בתר.  טו,יא וירד העיט, על-הפגרים; וישב אתם, אברם.  טו,יב ויהי השמש לבוא, ותרדמה נפלה על-אברם; והנה אימה חשכה גדלה, נפלת עליו.  טו,יג ויאמר לאברם, ידע תדע כי-גר יהיה זרעך בארץ לא להם, ועבדום, וענו אתם--ארבע מאות, שנה.  טו,יד וגם את-הגוי אשר יעבדו, דן אנכי; ואחרי-כן יצאו, ברכש גדול.  טו,טו ואתה תבוא אל-אבתיך, בשלום:  תקבר, בשיבה טובה.  טו,טז ודור רביעי, ישובו הנה:  כי לא-שלם עו‍ן האמרי, עד-הנה.  טו,יז ויהי השמש באה, ועלטה היה; והנה תנור עשן, ולפיד אש, אשר עבר, בין הגזרים האלה.  טו,יח ביום ההוא, כרת יהוה את-אברם--ברית לאמר:  לזרעך, נתתי את-הארץ הזאת, מנהר מצרים, עד-הנהר הגדל נהר-פרת.  טו,יט את-הקיני, ואת-הקנזי, ואת, הקדמני.  טו,כ ואת-החתי ואת-הפרזי, ואת-הרפאים.  טו,כא ואת-האמרי, ואת-הכנעני, ואת-הגרגשי, ואת-היבוסי.  {ס}  טז,א ושרי אשת אברם, לא ילדה לו; ולה שפחה מצרית, ושמה הגר.  טז,ב ותאמר שרי אל-אברם, הנה-נא עצרני יהוה מלדת--בא-נא אל-שפחתי, אולי אבנה ממנה; וישמע אברם, לקול שרי.  טז,ג ותקח שרי אשת-אברם, את-הגר המצרית שפחתה, מקץ עשר שנים, לשבת אברם בארץ כנען; ותתן אתה לאברם אישה, לו לאשה.  טז,ד ויבא אל-הגר, ותהר; ותרא כי הרתה, ותקל גברתה בעיניה.  טז,ה ותאמר שרי אל-אברם, חמסי עליך--אנכי נתתי שפחתי בחיקך, ותרא כי הרתה ואקל בעיניה; ישפט יהוה, ביני וביניך.  טז,ו ויאמר אברם אל-שרי, הנה שפחתך בידך--עשי-לה, הטוב בעיניך; ותענה שרי, ותברח מפניה.  טז,ז וימצאה מלאך יהוה, על-עין המים--במדבר:  על-העין, בדרך שור.  טז,ח ויאמר, הגר שפחת שרי אי-מזה באת--ואנה תלכי; ותאמר--מפני שרי גברתי, אנכי ברחת.  טז,ט ויאמר לה מלאך יהוה, שובי אל-גברתך, והתעני, תחת ידיה.  טז,י ויאמר לה מלאך יהוה, הרבה ארבה את-זרעך, ולא יספר, מרב.  טז,יא ויאמר לה מלאך יהוה, הנך הרה וילדת בן, וקראת שמו ישמעאל, כי-שמע יהוה אל-עניך.  טז,יב והוא יהיה, פרא אדם--ידו בכל, ויד כל בו; ועל-פני כל-אחיו, ישכן.  טז,יג ותקרא שם-יהוה הדבר אליה, אתה אל ראי:  כי אמרה, הגם הלם ראיתי--אחרי ראי.  טז,יד על-כן קרא לבאר, באר לחי ראי--הנה בין-קדש, ובין ברד.  טז,טו ותלד הגר לאברם, בן; ויקרא אברם שם-בנו אשר-ילדה הגר, ישמעאל.  טז,טז ואברם, בן-שמנים שנה ושש שנים, בלדת-הגר את-ישמעאל, לאברם.  {ס}  יז,א ויהי אברם, בן-תשעים שנה ותשע שנים; וירא יהוה אל-אברם, ויאמר אליו אני-אל שדי--התהלך לפני, והיה תמים.  יז,ב ואתנה בריתי, ביני ובינך; וארבה אותך, במאד מאד.  יז,ג ויפל אברם, על-פניו; וידבר אתו אלהים, לאמר.  יז,ד אני, הנה בריתי אתך; והיית, לאב המון גוים.  יז,ה ולא-יקרא עוד את-שמך, אברם; והיה שמך אברהם, כי אב-המון גוים נתתיך.  יז,ו והפרתי אתך במאד מאד, ונתתיך לגוים; ומלכים, ממך יצאו.  יז,ז והקמתי את-בריתי ביני ובינך, ובין זרעך אחריך לדרתם--לברית עולם:  להיות לך לאלהים, ולזרעך אחריך.  יז,ח ונתתי לך ולזרעך אחריך את ארץ מגריך, את כל-ארץ כנען, לאחזת, עולם; והייתי להם, לאלהים.  יז,ט ויאמר אלהים אל-אברהם, ואתה את-בריתי תשמר--אתה וזרעך אחריך, לדרתם.  יז,י זאת בריתי אשר תשמרו, ביני וביניכם, ובין זרעך, אחריך:  המול לכם, כל-זכר.  יז,יא ונמלתם, את בשר ערלתכם; והיה לאות ברית, ביני וביניכם.  יז,יב ובן-שמנת ימים, ימול לכם כל-זכר--לדרתיכם:  יליד בית--ומקנת-כסף מכל בן-נכר, אשר לא מזרעך הוא.  יז,יג המול ימול יליד ביתך, ומקנת כספך; והיתה בריתי בבשרכם, לברית עולם.  יז,יד וערל זכר, אשר לא-ימול את-בשר ערלתו--ונכרתה הנפש ההוא, מעמיה:  את-בריתי, הפר.  {ס}  יז,טו ויאמר אלהים, אל-אברהם, שרי אשתך, לא-תקרא את-שמה שרי:  כי שרה, שמה.  יז,טז וברכתי אתה, וגם נתתי ממנה לך בן; וברכתיה והיתה לגוים, מלכי עמים ממנה יהיו.  יז,יז ויפל אברהם על-פניו, ויצחק; ויאמר בלבו, הלבן מאה-שנה יולד, ואם-שרה, הבת-תשעים שנה תלד.  יז,יח ויאמר אברהם, אל-האלהים:  לו ישמעאל, יחיה לפניך.  יז,יט ויאמר אלהים, אבל שרה אשתך ילדת לך בן, וקראת את-שמו, יצחק; והקמתי את-בריתי אתו לברית עולם, לזרעו אחריו.  יז,כ ולישמעאל, שמעתיך--הנה ברכתי אתו והפריתי אתו והרביתי אתו, במאד מאד:  שנים-עשר נשיאם יוליד, ונתתיו לגוי גדול.  יז,כא ואת-בריתי, אקים את-יצחק, אשר תלד לך שרה למועד הזה, בשנה האחרת.  יז,כב ויכל, לדבר אתו; ויעל אלהים, מעל אברהם.  יז,כג ויקח אברהם את-ישמעאל בנו, ואת כל-ילידי ביתו ואת כל-מקנת כספו--כל-זכר, באנשי בית אברהם; וימל את-בשר ערלתם, בעצם היום הזה, כאשר דבר אתו, אלהים.  יז,כד ואברהם--בן-תשעים ותשע, שנה:  בהמלו, בשר ערלתו.  יז,כה וישמעאל בנו, בן-שלש עשרה שנה:  בהמלו--את, בשר ערלתו.  יז,כו בעצם היום הזה, נמול אברהם, וישמעאל, בנו.  יז,כז וכל-אנשי ביתו יליד בית, ומקנת-כסף מאת בן-נכר--נמלו, אתו.  {פ}
יח,א וירא אליו יהוה, באלני ממרא; והוא ישב פתח-האהל, כחם היום.  יח,ב וישא עיניו, וירא, והנה שלשה אנשים, נצבים עליו; וירא, וירץ לקראתם מפתח האהל, וישתחו, ארצה.  יח,ג ויאמר:  אדני, אם-נא מצאתי חן בעיניך--אל-נא תעבר, מעל עבדך.  יח,ד יקח-נא מעט-מים, ורחצו רגליכם; והשענו, תחת העץ.  יח,ה ואקחה פת-לחם וסעדו לבכם, אחר תעברו--כי-על-כן עברתם, על-עבדכם; ויאמרו, כן תעשה כאשר דברת.  יח,ו וימהר אברהם האהלה, אל-שרה; ויאמר, מהרי שלש סאים קמח סלת--לושי, ועשי עגות.  יח,ז ואל-הבקר, רץ אברהם; ויקח בן-בקר רך וטוב, ויתן אל-הנער, וימהר, לעשות אתו.  יח,ח ויקח חמאה וחלב, ובן-הבקר אשר עשה, ויתן, לפניהם; והוא-עמד עליהם תחת העץ, ויאכלו.  יח,ט ויאמרו אליו, איה שרה אשתך; ויאמר, הנה באהל.  יח,י ויאמר, שוב אשוב אליך כעת חיה, והנה-בן, לשרה אשתך; ושרה שמעת פתח האהל, והוא אחריו.  יח,יא ואברהם ושרה זקנים, באים בימים; חדל להיות לשרה, ארח כנשים.  יח,יב ותצחק שרה, בקרבה לאמר:  אחרי בלתי היתה-לי עדנה, ואדני זקן.  יח,יג ויאמר יהוה, אל-אברהם:  למה זה צחקה שרה לאמר, האף אמנם אלד--ואני זקנתי.  יח,יד היפלא מיהוה, דבר; למועד אשוב אליך, כעת חיה--ולשרה בן.  יח,טו ותכחש שרה לאמר לא צחקתי, כי יראה; ויאמר לא, כי צחקת.  יח,טז ויקמו משם האנשים, וישקפו על-פני סדם; ואברהם--הלך עמם, לשלחם.  יח,יז ויהוה, אמר:  המכסה אני מאברהם, אשר אני עשה.  יח,יח ואברהם--היו יהיה לגוי גדול, ועצום; ונברכו-בו--כל, גויי הארץ.  יח,יט כי ידעתיו, למען אשר יצוה את-בניו ואת-ביתו אחריו, ושמרו דרך יהוה, לעשות צדקה ומשפט--למען, הביא יהוה על-אברהם, את אשר-דבר, עליו.  יח,כ ויאמר יהוה, זעקת סדם ועמרה כי-רבה; וחטאתם--כי כבדה, מאד.  יח,כא ארדה-נא ואראה, הכצעקתה הבאה אלי עשו כלה; ואם-לא, אדעה.  יח,כב ויפנו משם האנשים, וילכו סדמה; ואברהם--עודנו עמד, לפני יהוה.  יח,כג ויגש אברהם, ויאמר:  האף תספה, צדיק עם-רשע.  יח,כד אולי יש חמשים צדיקם, בתוך העיר; האף תספה ולא-תשא למקום, למען חמשים הצדיקם אשר בקרבה.  יח,כה חללה לך מעשת כדבר הזה, להמית צדיק עם-רשע, והיה כצדיק, כרשע; חללה לך--השפט כל-הארץ, לא יעשה משפט.  יח,כו ויאמר יהוה, אם-אמצא בסדם חמשים צדיקם בתוך העיר--ונשאתי לכל-המקום, בעבורם.  יח,כז ויען אברהם, ויאמר:  הנה-נא הואלתי לדבר אל-אדני, ואנכי עפר ואפר.  יח,כח אולי יחסרון חמשים הצדיקם, חמשה--התשחית בחמשה, את-כל-העיר; ויאמר, לא אשחית, אם-אמצא שם, ארבעים וחמשה.  יח,כט ויסף עוד לדבר אליו, ויאמר, אולי ימצאון שם, ארבעים; ויאמר לא אעשה, בעבור הארבעים.  יח,ל ויאמר אל-נא יחר לאדני, ואדברה--אולי ימצאון שם, שלשים; ויאמר לא אעשה, אם-אמצא שם שלשים.  יח,לא ויאמר, הנה-נא הואלתי לדבר אל-אדני--אולי ימצאון שם, עשרים; ויאמר לא אשחית, בעבור העשרים.  יח,לב ויאמר אל-נא יחר לאדני, ואדברה אך-הפעם--אולי ימצאון שם, עשרה; ויאמר לא אשחית, בעבור העשרה.  יח,לג וילך יהוה--כאשר כלה, לדבר אל-אברהם; ואברהם, שב למקמו.  יט,א ויבאו שני המלאכים סדמה, בערב, ולוט, ישב בשער-סדם; וירא-לוט ויקם לקראתם, וישתחו אפים ארצה.  יט,ב ויאמר הנה נא-אדני, סורו נא אל-בית עבדכם ולינו ורחצו רגליכם, והשכמתם, והלכתם לדרככם; ויאמרו לא, כי ברחוב נלין.  יט,ג ויפצר-בם מאד--ויסרו אליו, ויבאו אל-ביתו; ויעש להם משתה, ומצות אפה ויאכלו.  יט,ד טרם, ישכבו, ואנשי העיר אנשי סדם נסבו על-הבית, מנער ועד-זקן:  כל-העם, מקצה.  יט,ה ויקראו אל-לוט ויאמרו לו, איה האנשים אשר-באו אליך הלילה; הוציאם אלינו, ונדעה אתם.  יט,ו ויצא אלהם לוט, הפתחה; והדלת, סגר אחריו.  יט,ז ויאמר:  אל-נא אחי, תרעו.  יט,ח הנה-נא לי שתי בנות, אשר לא-ידעו איש--אוציאה-נא אתהן אליכם, ועשו להן כטוב בעיניכם; רק לאנשים האל, אל-תעשו דבר, כי-על-כן באו, בצל קרתי.  יט,ט ויאמרו גש-הלאה, ויאמרו האחד בא-לגור וישפט שפוט--עתה, נרע לך מהם; ויפצרו באיש בלוט מאד, ויגשו לשבר הדלת.  יט,י וישלחו האנשים את-ידם, ויביאו את-לוט אליהם הביתה; ואת-הדלת, סגרו.  יט,יא ואת-האנשים אשר-פתח הבית, הכו בסנורים, מקטן, ועד-גדול; וילאו, למצא הפתח.  יט,יב ויאמרו האנשים אל-לוט, עד מי-לך פה--חתן ובניך ובנתיך, וכל אשר-לך בעיר:  הוצא, מן-המקום.  יט,יג כי-משחתים אנחנו, את-המקום הזה:  כי-גדלה צעקתם את-פני יהוה, וישלחנו יהוה לשחתה.  יט,יד ויצא לוט וידבר אל-חתניו לקחי בנתיו, ויאמר קומו צאו מן-המקום הזה, כי-משחית יהוה, את-העיר; ויהי כמצחק, בעיני חתניו.  יט,טו וכמו השחר עלה, ויאיצו המלאכים בלוט לאמר:  קום קח את-אשתך ואת-שתי בנתיך, הנמצאת--פן-תספה, בעו‍ן העיר.  יט,טז ויתמהמה--ויחזיקו האנשים בידו וביד-אשתו וביד שתי בנתיו, בחמלת יהוה עליו; ויצאהו וינחהו, מחוץ לעיר.  יט,יז ויהי כהוציאם אתם החוצה, ויאמר המלט על-נפשך--אל-תביט אחריך, ואל-תעמד בכל-הככר:  ההרה המלט, פן-תספה.  יט,יח ויאמר לוט, אלהם:  אל-נא, אדני.  יט,יט הנה-נא מצא עבדך חן, בעיניך, ותגדל חסדך אשר עשית עמדי, להחיות את-נפשי; ואנכי, לא אוכל להמלט ההרה--פן-תדבקני הרעה, ומתי.  יט,כ הנה-נא העיר הזאת קרבה, לנוס שמה--והוא מצער; אמלטה נא שמה, הלא מצער הוא--ותחי נפשי.  יט,כא ויאמר אליו--הנה נשאתי פניך, גם לדבר הזה:  לבלתי הפכי את-העיר, אשר דברת.  יט,כב מהר, המלט שמה, כי לא אוכל לעשות דבר, עד-באך שמה; על-כן קרא שם-העיר, צוער.  יט,כג השמש, יצא על-הארץ; ולוט, בא צערה.  יט,כד ויהוה, המטיר על-סדם ועל-עמרה--גפרית ואש:  מאת יהוה, מן-השמים.  יט,כה ויהפך את-הערים האל, ואת כל-הככר, ואת כל-ישבי הערים, וצמח האדמה.  יט,כו ותבט אשתו, מאחריו; ותהי, נציב מלח.  יט,כז וישכם אברהם, בבקר:  אל-המקום--אשר-עמד שם, את-פני יהוה.  יט,כח וישקף, על-פני סדם ועמרה, ועל-כל-פני, ארץ הככר; וירא, והנה עלה קיטר הארץ, כקיטר, הכבשן.  יט,כט ויהי, בשחת אלהים את-ערי הככר, ויזכר אלהים, את-אברהם; וישלח את-לוט, מתוך ההפכה, בהפך את-הערים, אשר-ישב בהן לוט.  יט,ל ויעל לוט מצוער וישב בהר, ושתי בנתיו עמו, כי ירא, לשבת בצוער; וישב, במערה--הוא, ושתי בנתיו.  יט,לא ותאמר הבכירה אל-הצעירה, אבינו זקן; ואיש אין בארץ לבוא עלינו, כדרך כל-הארץ.  יט,לב לכה נשקה את-אבינו יין, ונשכבה עמו; ונחיה מאבינו, זרע.  יט,לג ותשקין את-אביהן יין, בלילה הוא; ותבא הבכירה ותשכב את-אביה, ולא-ידע בשכבה ובקומה.  יט,לד ויהי, ממחרת, ותאמר הבכירה אל-הצעירה, הן-שכבתי אמש את-אבי; נשקנו יין גם-הלילה, ובאי שכבי עמו, ונחיה מאבינו, זרע.  יט,לה ותשקין גם בלילה ההוא, את-אביהן--יין; ותקם הצעירה ותשכב עמו, ולא-ידע בשכבה ובקמה.  יט,לו ותהרין שתי בנות-לוט, מאביהן.  יט,לז ותלד הבכירה בן, ותקרא שמו מואב:  הוא אבי-מואב, עד-היום.  יט,לח והצעירה גם-הוא ילדה בן, ותקרא שמו בן-עמי:  הוא אבי בני-עמון, עד-היום.  {ס}  כ,א ויסע משם אברהם ארצה הנגב, וישב בין-קדש ובין שור; ויגר, בגרר.  כ,ב ויאמר אברהם אל-שרה אשתו, אחתי הוא; וישלח, אבימלך מלך גרר, ויקח, את-שרה.  כ,ג ויבא אלהים אל-אבימלך, בחלום הלילה; ויאמר לו, הנך מת על-האשה אשר-לקחת, והוא, בעלת בעל.  כ,ד ואבימלך, לא קרב אליה; ויאמר--אדני, הגוי גם-צדיק תהרג.  כ,ה הלא הוא אמר-לי אחתי הוא, והיא-גם-הוא אמרה אחי הוא; בתם-לבבי ובנקין כפי, עשיתי זאת.  כ,ו ויאמר אליו האלהים בחלם, גם אנכי ידעתי כי בתם-לבבך עשית זאת, ואחשך גם-אנכי אותך, מחטו-לי; על-כן לא-נתתיך, לנגע אליה.  כ,ז ועתה, השב אשת-האיש כי-נביא הוא, ויתפלל בעדך, וחיה; ואם-אינך משיב--דע כי-מות תמות, אתה וכל-אשר-לך.  כ,ח וישכם אבימלך בבקר, ויקרא לכל-עבדיו, וידבר את-כל-הדברים האלה, באזניהם; וייראו האנשים, מאד.  כ,ט ויקרא אבימלך לאברהם, ויאמר לו מה-עשית לנו ומה-חטאתי לך, כי-הבאת עלי ועל-ממלכתי, חטאה גדלה:  מעשים אשר לא-יעשו, עשית עמדי.  כ,י ויאמר אבימלך, אל-אברהם:  מה ראית, כי עשית את-הדבר הזה.  כ,יא ויאמר, אברהם, כי אמרתי רק אין-יראת אלהים, במקום הזה; והרגוני, על-דבר אשתי.  כ,יב וגם-אמנה, אחתי בת-אבי הוא--אך, לא בת-אמי; ותהי-לי, לאשה.  כ,יג ויהי כאשר התעו אתי, אלהים מבית אבי, ואמר לה, זה חסדך אשר תעשי עמדי:  אל כל-המקום אשר נבוא שמה, אמרי-לי אחי הוא.  כ,יד ויקח אבימלך צאן ובקר, ועבדים ושפחת, ויתן, לאברהם; וישב לו, את שרה אשתו.  כ,טו ויאמר אבימלך, הנה ארצי לפניך:  בטוב בעיניך, שב.  כ,טז ולשרה אמר, הנה נתתי אלף כסף לאחיך--הנה הוא-לך כסות עינים, לכל אשר אתך; ואת כל, ונכחת.  כ,יז ויתפלל אברהם, אל-האלהים; וירפא אלהים את-אבימלך ואת-אשתו, ואמהתיו--וילדו.  כ,יח כי-עצר עצר יהוה, בעד כל-רחם לבית אבימלך, על-דבר שרה, אשת אברהם.  {ס}  כא,א ויהוה פקד את-שרה, כאשר אמר; ויעש יהוה לשרה, כאשר דבר.  כא,ב ותהר ותלד שרה לאברהם בן, לזקניו, למועד, אשר-דבר אתו אלהים.  כא,ג ויקרא אברהם את-שם-בנו הנולד-לו, אשר-ילדה-לו שרה--יצחק.  כא,ד וימל אברהם את-יצחק בנו, בן-שמנת ימים, כאשר צוה אתו, אלהים.  כא,ה ואברהם, בן-מאת שנה, בהולד לו, את יצחק בנו.  כא,ו ותאמר שרה--צחק, עשה לי אלהים:  כל-השמע, יצחק-לי.  כא,ז ותאמר, מי מלל לאברהם, היניקה בנים, שרה:  כי-ילדתי בן, לזקניו.  כא,ח ויגדל הילד, ויגמל; ויעש אברהם משתה גדול, ביום הגמל את-יצחק.  כא,ט ותרא שרה את-בן-הגר המצרית, אשר-ילדה לאברהם--מצחק.  כא,י ותאמר, לאברהם, גרש האמה הזאת, ואת-בנה:  כי לא יירש בן-האמה הזאת, עם-בני עם-יצחק.  כא,יא וירע הדבר מאד, בעיני אברהם, על, אודת בנו.  כא,יב ויאמר אלהים אל-אברהם, אל-ירע בעיניך על-הנער ועל-אמתך--כל אשר תאמר אליך שרה, שמע בקלה:  כי ביצחק, יקרא לך זרע.  כא,יג וגם את-בן-האמה, לגוי אשימנו:  כי זרעך, הוא.  כא,יד וישכם אברהם בבקר ויקח-לחם וחמת מים ויתן אל-הגר שם על-שכמה, ואת-הילד--וישלחה; ותלך ותתע, במדבר באר שבע.  כא,טו ויכלו המים, מן-החמת; ותשלך את-הילד, תחת אחד השיחם.  כא,טז ותלך ותשב לה מנגד, הרחק כמטחוי קשת, כי אמרה, אל-אראה במות הילד; ותשב מנגד, ותשא את-קלה ותבך.  כא,יז וישמע אלהים, את-קול הנער, ויקרא מלאך אלהים אל-הגר מן-השמים, ויאמר לה מה-לך הגר; אל-תיראי, כי-שמע אלהים אל-קול הנער באשר הוא-שם.  כא,יח קומי שאי את-הנער, והחזיקי את-ידך בו:  כי-לגוי גדול, אשימנו.  כא,יט ויפקח אלהים את-עיניה, ותרא באר מים; ותלך ותמלא את-החמת, מים, ותשק, את-הנער.  כא,כ ויהי אלהים את-הנער, ויגדל; וישב, במדבר, ויהי, רבה קשת.  כא,כא וישב, במדבר פארן; ותקח-לו אמו אשה, מארץ מצרים.  {פ}
כא,כב ויהי, בעת ההוא, ויאמר אבימלך ופיכל שר-צבאו, אל-אברהם לאמר:  אלהים עמך, בכל אשר-אתה עשה.  כא,כג ועתה, השבעה לי באלהים הנה, אם-תשקר לי, ולניני ולנכדי; כחסד אשר-עשיתי עמך, תעשה עמדי, ועם-הארץ, אשר-גרתה בה.  כא,כד ויאמר, אברהם, אנכי, אשבע.  כא,כה והוכח אברהם, את-אבימלך, על-אדות באר המים, אשר גזלו עבדי אבימלך.  כא,כו ויאמר אבימלך--לא ידעתי, מי עשה את-הדבר הזה; וגם-אתה לא-הגדת לי, וגם אנכי לא שמעתי--בלתי היום.  כא,כז ויקח אברהם צאן ובקר, ויתן לאבימלך; ויכרתו שניהם, ברית.  כא,כח ויצב אברהם, את-שבע כבשת הצאן--לבדהן.  כא,כט ויאמר אבימלך, אל-אברהם:  מה הנה, שבע כבשת האלה, אשר הצבת, לבדנה.  כא,ל ויאמר--כי את-שבע כבשת, תקח מידי:  בעבור תהיה-לי לעדה, כי חפרתי את-הבאר הזאת.  כא,לא על-כן, קרא למקום ההוא--באר שבע:  כי שם נשבעו, שניהם.  כא,לב ויכרתו ברית, בבאר שבע; ויקם אבימלך, ופיכל שר-צבאו, וישבו, אל-ארץ פלשתים.  כא,לג ויטע אשל, בבאר שבע; ויקרא-שם--בשם יהוה, אל עולם.  כא,לד ויגר אברהם בארץ פלשתים, ימים רבים.  {פ}
כב,א ויהי, אחר הדברים האלה, והאלהים, נסה את-אברהם; ויאמר אליו, אברהם ויאמר הנני.  כב,ב ויאמר קח-נא את-בנך את-יחידך אשר-אהבת, את-יצחק, ולך-לך, אל-ארץ המריה; והעלהו שם, לעלה, על אחד ההרים, אשר אמר אליך.  כב,ג וישכם אברהם בבקר, ויחבש את-חמרו, ויקח את-שני נעריו אתו, ואת יצחק בנו; ויבקע, עצי עלה, ויקם וילך, אל-המקום אשר-אמר-לו האלהים.  כב,ד ביום השלישי, וישא אברהם את-עיניו וירא את-המקום--מרחק.  כב,ה ויאמר אברהם אל-נעריו, שבו-לכם פה עם-החמור, ואני והנער, נלכה עד-כה; ונשתחוה, ונשובה אליכם.  כב,ו ויקח אברהם את-עצי העלה, וישם על-יצחק בנו, ויקח בידו, את-האש ואת-המאכלת; וילכו שניהם, יחדו.  כב,ז ויאמר יצחק אל-אברהם אביו, ויאמר אבי, ויאמר, הנני בני; ויאמר, הנה האש והעצים, ואיה השה, לעלה.  כב,ח ויאמר, אברהם, אלהים יראה-לו השה לעלה, בני; וילכו שניהם, יחדו.  כב,ט ויבאו, אל-המקום אשר אמר-לו האלהים, ויבן שם אברהם את-המזבח, ויערך את-העצים; ויעקד, את-יצחק בנו, וישם אתו על-המזבח, ממעל לעצים.  כב,י וישלח אברהם את-ידו, ויקח את-המאכלת, לשחט, את-בנו.  כב,יא ויקרא אליו מלאך יהוה, מן-השמים, ויאמר, אברהם אברהם; ויאמר, הנני.  כב,יב ויאמר, אל-תשלח ידך אל-הנער, ואל-תעש לו, מאומה:  כי עתה ידעתי, כי-ירא אלהים אתה, ולא חשכת את-בנך את-יחידך, ממני.  כב,יג וישא אברהם את-עיניו, וירא והנה-איל, אחר, נאחז בסבך בקרניו; וילך אברהם ויקח את-האיל, ויעלהו לעלה תחת בנו.  כב,יד ויקרא אברהם שם-המקום ההוא, יהוה יראה, אשר יאמר היום, בהר יהוה יראה.  כב,טו ויקרא מלאך יהוה, אל-אברהם, שנית, מן-השמים.  כב,טז ויאמר, בי נשבעתי נאם-יהוה:  כי, יען אשר עשית את-הדבר הזה, ולא חשכת, את-בנך את-יחידך.  כב,יז כי-ברך אברכך, והרבה ארבה את-זרעך ככוכבי השמים, וכחול, אשר על-שפת הים; וירש זרעך, את שער איביו.  כב,יח והתברכו בזרעך, כל גויי הארץ, עקב, אשר שמעת בקלי.  כב,יט וישב אברהם אל-נעריו, ויקמו וילכו יחדו אל-באר שבע; וישב אברהם, בבאר שבע.  {פ}
כב,כ ויהי, אחרי הדברים האלה, ויגד לאברהם, לאמר:  הנה ילדה מלכה גם-הוא, בנים--לנחור אחיך.  כב,כא את-עוץ בכרו, ואת-בוז אחיו, ואת-קמואל, אבי ארם.  כב,כב ואת-כשד ואת-חזו, ואת-פלדש ואת-ידלף, ואת, בתואל.  כב,כג ובתואל, ילד את-רבקה; שמנה אלה ילדה מלכה, לנחור אחי אברהם.  כב,כד ופילגשו, ושמה ראומה; ותלד גם-הוא את-טבח ואת-גחם, ואת-תחש ואת-מעכה.  {פ}
כג,א ויהיו חיי שרה, מאה שנה ועשרים שנה ושבע שנים--שני, חיי שרה.  כג,ב ותמת שרה, בקרית ארבע הוא חברון--בארץ כנען; ויבא, אברהם, לספד לשרה, ולבכתה.  כג,ג ויקם, אברהם, מעל, פני מתו; וידבר אל-בני-חת, לאמר.  כג,ד גר-ותושב אנכי, עמכם; תנו לי אחזת-קבר עמכם, ואקברה מתי מלפני.  כג,ה ויענו בני-חת את-אברהם, לאמר לו.  כג,ו שמענו אדני, נשיא אלהים אתה בתוכנו--במבחר קברינו, קבר את-מתך; איש ממנו, את-קברו לא-יכלה ממך מקבר מתך.  כג,ז ויקם אברהם וישתחו לעם-הארץ, לבני-חת.  כג,ח וידבר אתם, לאמר:  אם-יש את-נפשכם, לקבר את-מתי מלפני--שמעוני, ופגעו-לי בעפרון בן-צחר.  כג,ט ויתן-לי, את-מערת המכפלה אשר-לו, אשר, בקצה שדהו:  בכסף מלא יתננה לי, בתוככם--לאחזת-קבר.  כג,י ועפרון ישב, בתוך בני-חת; ויען עפרון החתי את-אברהם באזני בני-חת, לכל באי שער-עירו לאמר.  כג,יא לא-אדני שמעני--השדה נתתי לך, והמערה אשר-בו לך נתתיה; לעיני בני-עמי נתתיה לך, קבר מתך.  כג,יב וישתחו, אברהם, לפני, עם הארץ.  כג,יג וידבר אל-עפרון באזני עם-הארץ, לאמר, אך אם-אתה לו, שמעני:  נתתי כסף השדה, קח ממני, ואקברה את-מתי, שמה.  כג,יד ויען עפרון את-אברהם, לאמר לו.  כג,טו אדני שמעני, ארץ ארבע מאת שקל-כסף ביני ובינך מה-הוא; ואת-מתך, קבר.  כג,טז וישמע אברהם, אל-עפרון, וישקל אברהם לעפרן, את-הכסף אשר דבר באזני בני-חת--ארבע מאות שקל כסף, עבר לסחר.  כג,יז ויקם שדה עפרון, אשר במכפלה, אשר, לפני ממרא:  השדה, והמערה אשר-בו, וכל-העץ אשר בשדה, אשר בכל-גבלו סביב.  כג,יח לאברהם למקנה, לעיני בני-חת, בכל, באי שער-עירו.  כג,יט ואחרי-כן קבר אברהם את-שרה אשתו, אל-מערת שדה המכפלה על-פני ממרא--הוא חברון:  בארץ, כנען.  כג,כ ויקם השדה והמערה אשר-בו, לאברהם--לאחזת-קבר:  מאת, בני-חת.  {ס}  כד,א ואברהם זקן, בא בימים; ויהוה ברך את-אברהם, בכל.  כד,ב ויאמר אברהם, אל-עבדו זקן ביתו, המשל, בכל-אשר-לו:  שים-נא ידך, תחת ירכי.  כד,ג ואשביעך--ביהוה אלהי השמים, ואלהי הארץ:  אשר לא-תקח אשה, לבני, מבנות הכנעני, אשר אנכי יושב בקרבו.  כד,ד כי אל-ארצי ואל-מולדתי, תלך; ולקחת אשה, לבני ליצחק.  כד,ה ויאמר אליו, העבד, אולי לא-תאבה האשה, ללכת אחרי אל-הארץ הזאת; ההשב אשיב את-בנך, אל-הארץ אשר-יצאת משם.  כד,ו ויאמר אליו, אברהם:  השמר לך, פן-תשיב את-בני שמה.  כד,ז יהוה אלהי השמים, אשר לקחני מבית אבי ומארץ מולדתי, ואשר דבר-לי ואשר נשבע-לי לאמר, לזרעך אתן את-הארץ הזאת--הוא, ישלח מלאכו לפניך, ולקחת אשה לבני, משם.  כד,ח ואם-לא תאבה האשה, ללכת אחריך--ונקית, משבעתי זאת; רק את-בני, לא תשב שמה.  כד,ט וישם העבד את-ידו, תחת ירך אברהם אדניו; וישבע לו, על-הדבר הזה.  כד,י ויקח העבד עשרה גמלים מגמלי אדניו, וילך, וכל-טוב אדניו, בידו; ויקם, וילך אל-ארם נהרים--אל-עיר נחור.  כד,יא ויברך הגמלים מחוץ לעיר, אל-באר המים, לעת ערב, לעת צאת השאבת.  כד,יב ויאמר--יהוה אלהי אדני אברהם, הקרה-נא לפני היום; ועשה-חסד, עם אדני אברהם.  כד,יג הנה אנכי נצב, על-עין המים; ובנות אנשי העיר, יצאת לשאב מים.  כד,יד והיה הנער, אשר אמר אליה הטי-נא כדך ואשתה, ואמרה שתה, וגם-גמליך אשקה--אתה הכחת, לעבדך ליצחק, ובה אדע, כי-עשית חסד עם-אדני.  כד,טו ויהי-הוא, טרם כלה לדבר, והנה רבקה יצאת אשר ילדה לבתואל בן-מלכה, אשת נחור אחי אברהם; וכדה, על-שכמה.  כד,טז והנער, טבת מראה מאד--בתולה, ואיש לא ידעה; ותרד העינה, ותמלא כדה ותעל.  כד,יז וירץ העבד, לקראתה; ויאמר, הגמיאיני נא מעט-מים מכדך.  כד,יח ותאמר, שתה אדני; ותמהר, ותרד כדה על-ידה--ותשקהו.  כד,יט ותכל, להשקתו; ותאמר, גם לגמליך אשאב, עד אם-כלו, לשתת.  כד,כ ותמהר, ותער כדה אל-השקת, ותרץ עוד אל-הבאר, לשאב; ותשאב, לכל-גמליו.  כד,כא והאיש משתאה, לה; מחריש--לדעת ההצליח יהוה דרכו, אם-לא.  כד,כב ויהי, כאשר כלו הגמלים לשתות, ויקח האיש נזם זהב, בקע משקלו--ושני צמידים על-ידיה, עשרה זהב משקלם.  כד,כג ויאמר בת-מי את, הגידי נא לי; היש בית-אביך מקום לנו, ללין.  כד,כד ותאמר אליו, בת-בתואל אנכי--בן-מלכה, אשר ילדה לנחור.  כד,כה ותאמר אליו, גם-תבן גם-מספוא רב עמנו--גם-מקום, ללון.  כד,כו ויקד האיש, וישתחו ליהוה.  כד,כז ויאמר, ברוך יהוה אלהי אדני אברהם, אשר לא-עזב חסדו ואמתו, מעם אדני; אנכי, בדרך נחני יהוה, בית, אחי אדני.  כד,כח ותרץ, הנער, ותגד, לבית אמה--כדברים, האלה.  כד,כט ולרבקה אח, ושמו לבן; וירץ לבן אל-האיש החוצה, אל-העין.  כד,ל ויהי כראת את-הנזם, ואת-הצמדים על-ידי אחתו, וכשמעו את-דברי רבקה אחתו לאמר, כה-דבר אלי האיש; ויבא, אל-האיש, והנה עמד על-הגמלים, על-העין.  כד,לא ויאמר, בוא ברוך יהוה; למה תעמד, בחוץ, ואנכי פניתי הבית, ומקום לגמלים.  כד,לב ויבא האיש הביתה, ויפתח הגמלים; ויתן תבן ומספוא, לגמלים, ומים לרחץ רגליו, ורגלי האנשים אשר אתו.  כד,לג ויישם (ויושם) לפניו, לאכל, ויאמר לא אכל, עד אם-דברתי דברי; ויאמר, דבר.  כד,לד ויאמר:  עבד אברהם, אנכי.  כד,לה ויהוה ברך את-אדני, מאד--ויגדל; ויתן-לו צאן ובקר, וכסף וזהב, ועבדם ושפחת, וגמלים וחמרים.  כד,לו ותלד שרה אשת אדני בן, לאדני, אחרי, זקנתה; ויתן-לו, את-כל-אשר-לו.  כד,לז וישבעני אדני, לאמר:  לא-תקח אשה, לבני, מבנות הכנעני, אשר אנכי ישב בארצו.  כד,לח אם-לא אל-בית-אבי תלך, ואל-משפחתי; ולקחת אשה, לבני.  כד,לט ואמר, אל-אדני:  אלי לא-תלך האשה, אחרי.  כד,מ ויאמר, אלי:  יהוה אשר-התהלכתי לפניו, ישלח מלאכו אתך והצליח דרכך, ולקחת אשה לבני, ממשפחתי ומבית אבי.  כד,מא אז תנקה מאלתי, כי תבוא אל-משפחתי; ואם-לא יתנו לך, והיית נקי מאלתי.  כד,מב ואבא היום, אל-העין; ואמר, יהוה אלהי אדני אברהם, אם-ישך-נא מצליח דרכי, אשר אנכי הלך עליה.  כד,מג הנה אנכי נצב, על-עין המים; והיה העלמה, היצאת לשאב, ואמרתי אליה, השקיני-נא מעט-מים מכדך.  כד,מד ואמרה אלי גם-אתה שתה, וגם לגמליך אשאב--הוא האשה, אשר-הכיח יהוה לבן-אדני.  כד,מה אני טרם אכלה לדבר אל-לבי, והנה רבקה יצאת וכדה על-שכמה, ותרד העינה, ותשאב; ואמר אליה, השקיני נא.  כד,מו ותמהר, ותורד כדה מעליה, ותאמר שתה, וגם-גמליך אשקה; ואשת, וגם הגמלים השקתה.  כד,מז ואשאל אתה, ואמר בת-מי את, ותאמר בת-בתואל בן-נחור, אשר ילדה-לו מלכה; ואשם הנזם על-אפה, והצמידים על-ידיה.  כד,מח ואקד ואשתחוה, ליהוה; ואברך, את-יהוה אלהי אדני אברהם, אשר הנחני בדרך אמת, לקחת את-בת-אחי אדני לבנו.  כד,מט ועתה אם-ישכם עשים חסד ואמת, את-אדני--הגידו לי; ואם-לא--הגידו לי, ואפנה על-ימין או על-שמאל.  כד,נ ויען לבן ובתואל ויאמרו, מיהוה יצא הדבר; לא נוכל דבר אליך, רע או-טוב.  כד,נא הנה-רבקה לפניך, קח ולך; ותהי אשה לבן-אדניך, כאשר דבר יהוה.  כד,נב ויהי, כאשר שמע עבד אברהם את-דבריהם; וישתחו ארצה, ליהוה.  כד,נג ויוצא העבד כלי-כסף וכלי זהב, ובגדים, ויתן, לרבקה; ומגדנת--נתן לאחיה, ולאמה.  כד,נד ויאכלו וישתו, הוא והאנשים אשר-עמו--וילינו; ויקומו בבקר, ויאמר שלחני לאדני.  כד,נה ויאמר אחיה ואמה, תשב הנער אתנו ימים או עשור; אחר, תלך.  כד,נו ויאמר אלהם אל-תאחרו אתי, ויהוה הצליח דרכי; שלחוני, ואלכה לאדני.  כד,נז ויאמרו, נקרא לנער, ונשאלה, את-פיה.  כד,נח ויקראו לרבקה ויאמרו אליה, התלכי עם-האיש הזה; ותאמר, אלך.  כד,נט וישלחו את-רבקה אחתם, ואת-מנקתה, ואת-עבד אברהם, ואת-אנשיו.  כד,ס ויברכו את-רבקה, ויאמרו לה--אחתנו, את היי לאלפי רבבה; ויירש זרעך, את שער שנאיו.  כד,סא ותקם רבקה ונערתיה, ותרכבנה על-הגמלים, ותלכנה, אחרי האיש; ויקח העבד את-רבקה, וילך.  כד,סב ויצחק בא מבוא, באר לחי ראי; והוא יושב, בארץ הנגב.  כד,סג ויצא יצחק לשוח בשדה, לפנות ערב; וישא עיניו וירא, והנה גמלים באים.  כד,סד ותשא רבקה את-עיניה, ותרא את-יצחק; ותפל, מעל הגמל.  כד,סה ותאמר אל-העבד, מי-האיש הלזה ההלך בשדה לקראתנו, ויאמר העבד, הוא אדני; ותקח הצעיף, ותתכס.  כד,סו ויספר העבד, ליצחק, את כל-הדברים, אשר עשה.  כד,סז ויבאה יצחק, האהלה שרה אמו, ויקח את-רבקה ותהי-לו לאשה, ויאהבה; וינחם יצחק, אחרי אמו.  {פ}
כה,א ויסף אברהם ויקח אשה, ושמה קטורה.  כה,ב ותלד לו, את-זמרן ואת-יקשן, ואת-מדן, ואת-מדין--ואת-ישבק, ואת-שוח.  כה,ג ויקשן ילד, את-שבא ואת-דדן; ובני דדן, היו אשורם ולטושם ולאמים.  כה,ד ובני מדין, עיפה ועפר וחנך, ואבידע, ואלדעה; כל-אלה, בני קטורה.  כה,ה ויתן אברהם את-כל-אשר-לו, ליצחק.  כה,ו ולבני הפילגשים אשר לאברהם, נתן אברהם מתנת; וישלחם מעל יצחק בנו, בעודנו חי, קדמה, אל-ארץ קדם.  כה,ז ואלה, ימי שני-חיי אברהם--אשר-חי:  מאת שנה ושבעים שנה, וחמש שנים.  כה,ח ויגוע וימת אברהם בשיבה טובה, זקן ושבע; ויאסף, אל-עמיו.  כה,ט ויקברו אתו יצחק וישמעאל, בניו, אל-מערת, המכפלה:  אל-שדה עפרן בן-צחר, החתי, אשר, על-פני ממרא.  כה,י השדה אשר-קנה אברהם, מאת בני-חת--שמה קבר אברהם, ושרה אשתו.  כה,יא ויהי, אחרי מות אברהם, ויברך אלהים, את-יצחק בנו; וישב יצחק, עם-באר לחי ראי.  {פ}
כה,יב ואלה תלדת ישמעאל, בן-אברהם:  אשר ילדה הגר המצרית, שפחת שרה--לאברהם.  כה,יג ואלה, שמות בני ישמעאל, בשמתם, לתולדתם:  בכר ישמעאל נבית, וקדר ואדבאל ומבשם.  כה,יד ומשמע ודומה, ומשא.  כה,טו חדד ותימא, יטור נפיש וקדמה.  כה,טז אלה הם בני ישמעאל, ואלה שמתם, בחצריהם, ובטירתם--שנים-עשר נשיאם, לאמתם.  כה,יז ואלה, שני חיי ישמעאל--מאת שנה ושלשים שנה, ושבע שנים; ויגוע וימת, ויאסף אל-עמיו.  כה,יח וישכנו מחוילה עד-שור, אשר על-פני מצרים, באכה, אשורה; על-פני כל-אחיו, נפל.  {פ}
כה,יט ואלה תולדת יצחק, בן-אברהם:  אברהם, הוליד את-יצחק.  כה,כ ויהי יצחק, בן-ארבעים שנה, בקחתו את-רבקה בת-בתואל הארמי, מפדן ארם--אחות לבן הארמי, לו לאשה.  כה,כא ויעתר יצחק ליהוה לנכח אשתו, כי עקרה הוא; ויעתר לו יהוה, ותהר רבקה אשתו.  כה,כב ויתרצצו הבנים, בקרבה, ותאמר אם-כן, למה זה אנכי; ותלך, לדרש את-יהוה.  כה,כג ויאמר יהוה לה, שני גיים בבטנך, ושני לאמים, ממעיך יפרדו; ולאם מלאם יאמץ, ורב יעבד צעיר.  כה,כד וימלאו ימיה, ללדת; והנה תומם, בבטנה.  כה,כה ויצא הראשון אדמוני, כלו כאדרת שער; ויקראו שמו, עשו.  כה,כו ואחרי-כן יצא אחיו, וידו אחזת בעקב עשו, ויקרא שמו, יעקב; ויצחק בן-ששים שנה, בלדת אתם.  כה,כז ויגדלו, הנערים, ויהי עשו איש ידע ציד, איש שדה; ויעקב איש תם, ישב אהלים.  כה,כח ויאהב יצחק את-עשו, כי-ציד בפיו; ורבקה, אהבת את-יעקב.  כה,כט ויזד יעקב, נזיד; ויבא עשו מן-השדה, והוא עיף.  כה,ל ויאמר עשו אל-יעקב, הלעיטני נא מן-האדם האדם הזה--כי עיף, אנכי; על-כן קרא-שמו, אדום.  כה,לא ויאמר, יעקב:  מכרה כיום את-בכרתך, לי.  כה,לב ויאמר עשו, הנה אנכי הולך למות; ולמה-זה לי, בכרה.  כה,לג ויאמר יעקב, השבעה לי כיום, וישבע, לו; וימכר את-בכרתו, ליעקב.  כה,לד ויעקב נתן לעשו, לחם ונזיד עדשים, ויאכל וישת, ויקם וילך; ויבז עשו, את-הבכרה.  {פ}
כו,א ויהי רעב, בארץ, מלבד הרעב הראשון, אשר היה בימי אברהם; וילך יצחק אל-אבימלך מלך-פלשתים, גררה.  כו,ב וירא אליו יהוה, ויאמר אל-תרד מצרימה:  שכן בארץ, אשר אמר אליך.  כו,ג גור בארץ הזאת, ואהיה עמך ואברכך:  כי-לך ולזרעך, אתן את-כל-הארצת האל, והקמתי את-השבעה, אשר נשבעתי לאברהם אביך.  כו,ד והרביתי את-זרעך, ככוכבי השמים, ונתתי לזרעך, את כל-הארצת האל; והתברכו בזרעך, כל גויי הארץ.  כו,ה עקב, אשר-שמע אברהם בקלי; וישמר, משמרתי, מצו‍תי, חקותי ותורתי.  כו,ו וישב יצחק, בגרר.  כו,ז וישאלו אנשי המקום, לאשתו, ויאמר, אחתי הוא:  כי ירא, לאמר אשתי, פן-יהרגני אנשי המקום על-רבקה, כי-טובת מראה הוא.  כו,ח ויהי, כי ארכו-לו שם הימים, וישקף אבימלך מלך פלשתים, בעד החלון; וירא, והנה יצחק מצחק, את, רבקה אשתו.  כו,ט ויקרא אבימלך ליצחק, ויאמר אך הנה אשתך הוא, ואיך אמרת, אחתי הוא; ויאמר אליו, יצחק, כי אמרתי, פן-אמות עליה.  כו,י ויאמר אבימלך, מה-זאת עשית לנו; כמעט שכב אחד העם, את-אשתך, והבאת עלינו, אשם.  כו,יא ויצו אבימלך, את-כל-העם לאמר:  הנגע באיש הזה, ובאשתו--מות יומת.  כו,יב ויזרע יצחק בארץ ההוא, וימצא בשנה ההוא מאה שערים; ויברכהו, יהוה.  כו,יג ויגדל, האיש; וילך הלוך וגדל, עד כי-גדל מאד.  כו,יד ויהי-לו מקנה-צאן ומקנה בקר, ועבדה רבה; ויקנאו אתו, פלשתים.  כו,טו וכל-הבארת, אשר חפרו עבדי אביו, בימי, אברהם אביו--סתמום פלשתים, וימלאום עפר.  כו,טז ויאמר אבימלך, אל-יצחק:  לך, מעמנו, כי-עצמת ממנו, מאד.  כו,יז וילך משם, יצחק; ויחן בנחל-גרר, וישב שם.  כו,יח וישב יצחק ויחפר את-בארת המים, אשר חפרו בימי אברהם אביו, ויסתמום פלשתים, אחרי מות אברהם; ויקרא להן, שמות, כשמת, אשר-קרא להן אביו.  כו,יט ויחפרו עבדי-יצחק, בנחל; וימצאו-שם--באר, מים חיים.  כו,כ ויריבו רעי גרר, עם-רעי יצחק לאמר--לנו המים; ויקרא שם-הבאר עשק, כי התעשקו עמו.  כו,כא ויחפרו באר אחרת, ויריבו גם-עליה; ויקרא שמה, שטנה.  כו,כב ויעתק משם, ויחפר באר אחרת, ולא רבו, עליה; ויקרא שמה, רחבות, ויאמר כי-עתה הרחיב יהוה לנו, ופרינו בארץ.  כו,כג ויעל משם, באר שבע.  כו,כד וירא אליו יהוה, בלילה ההוא, ויאמר, אנכי אלהי אברהם אביך; אל-תירא, כי-אתך אנכי, וברכתיך והרביתי את-זרעך, בעבור אברהם עבדי.  כו,כה ויבן שם מזבח, ויקרא בשם יהוה, ויט-שם, אהלו; ויכרו-שם עבדי-יצחק, באר.  כו,כו ואבימלך, הלך אליו מגרר; ואחזת, מרעהו, ופיכל, שר-צבאו.  כו,כז ויאמר אלהם יצחק, מדוע באתם אלי; ואתם שנאתם אתי, ותשלחוני מאתכם.  כו,כח ויאמרו, ראו ראינו כי-היה יהוה עמך, ונאמר תהי נא אלה בינותינו, בינינו ובינך; ונכרתה ברית, עמך.  כו,כט אם-תעשה עמנו רעה, כאשר לא נגענוך, וכאשר עשינו עמך רק-טוב, ונשלחך בשלום; אתה עתה, ברוך יהוה.  כו,ל ויעש להם משתה, ויאכלו וישתו.  כו,לא וישכימו בבקר, וישבעו איש לאחיו; וישלחם יצחק, וילכו מאתו בשלום.  כו,לב ויהי ביום ההוא, ויבאו עבדי יצחק, ויגדו לו, על-אדות הבאר אשר חפרו; ויאמרו לו, מצאנו מים.  כו,לג ויקרא אתה, שבעה; על-כן שם-העיר באר שבע, עד היום הזה.  {ס}  כו,לד ויהי עשו, בן-ארבעים שנה, ויקח אשה את-יהודית, בת-בארי החתי--ואת-בשמת, בת-אילן החתי.  כו,לה ותהיין, מרת רוח, ליצחק, ולרבקה.  {ס}  כז,א ויהי כי-זקן יצחק, ותכהין עיניו מראת; ויקרא את-עשו בנו הגדל, ויאמר אליו בני, ויאמר אליו, הנני.  כז,ב ויאמר, הנה-נא זקנתי; לא ידעתי, יום מותי.  כז,ג ועתה שא-נא כליך, תליך וקשתך; וצא, השדה, וצודה לי, צידה (ציד).  כז,ד ועשה-לי מטעמים כאשר אהבתי, והביאה לי--ואכלה:  בעבור תברכך נפשי, בטרם אמות.  כז,ה ורבקה שמעת--בדבר יצחק, אל-עשו בנו; וילך עשו השדה, לצוד ציד להביא.  כז,ו ורבקה, אמרה, אל-יעקב בנה, לאמר:  הנה שמעתי את-אביך, מדבר אל-עשו אחיך לאמר.  כז,ז הביאה לי ציד ועשה-לי מטעמים, ואכלה; ואברככה לפני יהוה, לפני מותי.  כז,ח ועתה בני, שמע בקלי--לאשר אני, מצוה אתך.  כז,ט לך-נא, אל-הצאן, וקח-לי משם שני גדיי עזים, טבים; ואעשה אתם מטעמים לאביך, כאשר אהב.  כז,י והבאת לאביך, ואכל, בעבר אשר יברכך, לפני מותו.  כז,יא ויאמר יעקב, אל-רבקה אמו:  הן עשו אחי איש שער, ואנכי איש חלק.  כז,יב אולי ימשני אבי, והייתי בעיניו כמתעתע; והבאתי עלי קללה, ולא ברכה.  כז,יג ותאמר לו אמו, עלי קללתך בני; אך שמע בקלי, ולך קח-לי.  כז,יד וילך, ויקח, ויבא, לאמו; ותעש אמו מטעמים, כאשר אהב אביו.  כז,טו ותקח רבקה את-בגדי עשו בנה הגדל, החמדת, אשר אתה, בבית; ותלבש את-יעקב, בנה הקטן.  כז,טז ואת, ערת גדיי העזים, הלבישה, על-ידיו--ועל, חלקת צואריו.  כז,יז ותתן את-המטעמים ואת-הלחם, אשר עשתה, ביד, יעקב בנה.  כז,יח ויבא אל-אביו, ויאמר אבי; ויאמר הנני, מי אתה בני.  כז,יט ויאמר יעקב אל-אביו, אנכי עשו בכרך--עשיתי, כאשר דברת אלי; קום-נא שבה, ואכלה מצידי--בעבור, תברכני נפשך.  כז,כ ויאמר יצחק אל-בנו, מה-זה מהרת למצא בני; ויאמר, כי הקרה יהוה אלהיך לפני.  כז,כא ויאמר יצחק אל-יעקב, גשה-נא ואמשך בני:  האתה זה בני עשו, אם-לא.  כז,כב ויגש יעקב אל-יצחק אביו, וימשהו; ויאמר, הקל קול יעקב, והידים, ידי עשו.  כז,כג ולא הכירו--כי-היו ידיו כידי עשו אחיו, שערת; ויברכהו.  כז,כד ויאמר, אתה זה בני עשו; ויאמר, אני.  כז,כה ויאמר, הגשה לי ואכלה מציד בני--למען תברכך, נפשי; ויגש-לו, ויאכל, ויבא לו יין, וישת.  כז,כו ויאמר אליו, יצחק אביו:  גשה-נא ושקה-לי, בני.  כז,כז ויגש, וישק-לו, וירח את-ריח בגדיו, ויברכהו; ויאמר, ראה ריח בני, כריח שדה, אשר ברכו יהוה.  כז,כח ויתן-לך, האלהים, מטל השמים, ומשמני הארץ--ורב דגן, ותירש.  כז,כט יעבדוך עמים, וישתחו (וישתחוו) לך לאמים--הוה גביר לאחיך, וישתחוו לך בני אמך; ארריך ארור, ומברכיך ברוך.  כז,ל ויהי, כאשר כלה יצחק לברך את-יעקב, ויהי אך יצא יצא יעקב, מאת פני יצחק אביו; ועשו אחיו, בא מצידו.  כז,לא ויעש גם-הוא מטעמים, ויבא לאביו; ויאמר לאביו, יקם אבי ויאכל מציד בנו--בעבר, תברכני נפשך.  כז,לב ויאמר לו יצחק אביו, מי-אתה; ויאמר, אני בנך בכרך עשו.  כז,לג ויחרד יצחק חרדה, גדלה עד-מאד, ויאמר מי-אפוא הוא הצד-ציד ויבא לי ואכל מכל בטרם תבוא, ואברכהו; גם-ברוך, יהיה.  כז,לד כשמע עשו, את-דברי אביו, ויצעק צעקה, גדלה ומרה עד-מאד; ויאמר לאביו, ברכני גם-אני אבי.  כז,לה ויאמר, בא אחיך במרמה; ויקח, ברכתך.  כז,לו ויאמר הכי קרא שמו יעקב, ויעקבני זה פעמים--את-בכרתי לקח, והנה עתה לקח ברכתי; ויאמר, הלא-אצלת לי ברכה.  כז,לז ויען יצחק ויאמר לעשו, הן גביר שמתיו לך ואת-כל-אחיו נתתי לו לעבדים, ודגן ותירש, סמכתיו; ולכה אפוא, מה אעשה בני.  כז,לח ויאמר עשו אל-אביו, הברכה אחת הוא-לך אבי--ברכני גם-אני, אבי; וישא עשו קלו, ויבך.  כז,לט ויען יצחק אביו, ויאמר אליו:  הנה משמני הארץ, יהיה מושבך, ומטל השמים, מעל.  כז,מ ועל-חרבך תחיה, ואת-אחיך תעבד; והיה כאשר תריד, ופרקת עלו מעל צוארך.  כז,מא וישטם עשו, את-יעקב, על-הברכה, אשר ברכו אביו; ויאמר עשו בלבו, יקרבו ימי אבל אבי, ואהרגה, את-יעקב אחי.  כז,מב ויגד לרבקה, את-דברי עשו בנה הגדל; ותשלח ותקרא ליעקב, בנה הקטן, ותאמר אליו, הנה עשו אחיך מתנחם לך להרגך.  כז,מג ועתה בני, שמע בקלי; וקום ברח-לך אל-לבן אחי, חרנה.  כז,מד וישבת עמו, ימים אחדים--עד אשר-תשוב, חמת אחיך.  כז,מה עד-שוב אף-אחיך ממך, ושכח את אשר-עשית לו, ושלחתי, ולקחתיך משם; למה אשכל גם-שניכם, יום אחד.  כז,מו ותאמר רבקה, אל-יצחק, קצתי בחיי, מפני בנות חת; אם-לקח יעקב אשה מבנות-חת כאלה, מבנות הארץ--למה לי, חיים.  כח,א ויקרא יצחק אל-יעקב, ויברך אתו; ויצוהו ויאמר לו, לא-תקח אשה מבנות כנען.  כח,ב קום לך פדנה ארם, ביתה בתואל אבי אמך; וקח-לך משם אשה, מבנות לבן אחי אמך.  כח,ג ואל שדי יברך אתך, ויפרך וירבך; והיית, לקהל עמים.  כח,ד ויתן-לך את-ברכת אברהם, לך ולזרעך אתך--לרשתך את-ארץ מגריך, אשר-נתן אלהים לאברהם.  כח,ה וישלח יצחק את-יעקב, וילך פדנה ארם--אל-לבן בן-בתואל, הארמי, אחי רבקה, אם יעקב ועשו.  כח,ו וירא עשו, כי-ברך יצחק את-יעקב, ושלח אתו פדנה ארם, לקחת-לו משם אשה:  בברכו אתו--ויצו עליו לאמר, לא-תקח אשה מבנות כנען.  כח,ז וישמע יעקב, אל-אביו ואל-אמו; וילך, פדנה ארם.  כח,ח וירא עשו, כי רעות בנות כנען, בעיני, יצחק אביו.  כח,ט וילך עשו, אל-ישמעאל; ויקח את-מחלת בת-ישמעאל בן-אברהם אחות נביות, על-נשיו--לו לאשה.  {ס}  כח,י ויצא יעקב, מבאר שבע; וילך, חרנה.  כח,יא ויפגע במקום וילן שם, כי-בא השמש, ויקח מאבני המקום, וישם מראשתיו; וישכב, במקום ההוא.  כח,יב ויחלם, והנה סלם מצב ארצה, וראשו, מגיע השמימה; והנה מלאכי אלהים, עלים וירדים בו.  כח,יג והנה יהוה נצב עליו, ויאמר, אני יהוה אלהי אברהם אביך, ואלהי יצחק; הארץ, אשר אתה שכב עליה--לך אתננה, ולזרעך.  כח,יד והיה זרעך כעפר הארץ, ופרצת ימה וקדמה וצפנה ונגבה; ונברכו בך כל-משפחת האדמה, ובזרעך.  כח,טו והנה אנכי עמך, ושמרתיך בכל אשר-תלך, והשבתיך, אל-האדמה הזאת:  כי, לא אעזבך, עד אשר אם-עשיתי, את אשר-דברתי לך.  כח,טז וייקץ יעקב, משנתו, ויאמר, אכן יש יהוה במקום הזה; ואנכי, לא ידעתי.  כח,יז ויירא, ויאמר, מה-נורא, המקום הזה:  אין זה, כי אם-בית אלהים, וזה, שער השמים.  כח,יח וישכם יעקב בבקר, ויקח את-האבן אשר-שם מראשתיו, וישם אתה, מצבה; ויצק שמן, על-ראשה.  כח,יט ויקרא את-שם-המקום ההוא, בית-אל; ואולם לוז שם-העיר, לראשנה.  כח,כ וידר יעקב, נדר לאמר:  אם-יהיה אלהים עמדי, ושמרני בדרך הזה אשר אנכי הולך, ונתן-לי לחם לאכל, ובגד ללבש.  כח,כא ושבתי בשלום, אל-בית אבי; והיה יהוה לי, לאלהים.  כח,כב והאבן הזאת, אשר-שמתי מצבה--יהיה, בית אלהים; וכל אשר תתן-לי, עשר אעשרנו לך.  כט,א וישא יעקב, רגליו; וילך, ארצה בני-קדם.  כט,ב וירא והנה באר בשדה, והנה-שם שלשה עדרי-צאן רבצים עליה--כי מן-הבאר ההוא, ישקו העדרים; והאבן גדלה, על-פי הבאר.  כט,ג ונאספו-שמה כל-העדרים, וגללו את-האבן מעל פי הבאר, והשקו, את-הצאן; והשיבו את-האבן על-פי הבאר, למקמה.  כט,ד ויאמר להם יעקב, אחי מאין אתם; ויאמרו, מחרן אנחנו.  כט,ה ויאמר להם, הידעתם את-לבן בן-נחור; ויאמרו, ידענו.  כט,ו ויאמר להם, השלום לו; ויאמרו שלום--והנה רחל בתו, באה עם-הצאן.  כט,ז ויאמר, הן עוד היום גדול--לא-עת, האסף המקנה; השקו הצאן, ולכו רעו.  כט,ח ויאמרו, לא נוכל, עד אשר יאספו כל-העדרים, וגללו את-האבן מעל פי הבאר; והשקינו, הצאן.  כט,ט עודנו, מדבר עמם; ורחל באה, עם-הצאן אשר לאביה--כי רעה, הוא.  כט,י ויהי כאשר ראה יעקב את-רחל, בת-לבן אחי אמו, ואת-צאן לבן, אחי אמו; ויגש יעקב, ויגל את-האבן מעל פי הבאר, וישק, את-צאן לבן אחי אמו.  כט,יא וישק יעקב, לרחל; וישא את-קלו, ויבך.  כט,יב ויגד יעקב לרחל, כי אחי אביה הוא, וכי בן-רבקה, הוא; ותרץ, ותגד לאביה.  כט,יג ויהי כשמע לבן את-שמע יעקב בן-אחתו, וירץ לקראתו ויחבק-לו וינשק-לו, ויביאהו, אל-ביתו; ויספר ללבן, את כל-הדברים האלה.  כט,יד ויאמר לו לבן, אך עצמי ובשרי אתה; וישב עמו, חדש ימים.  כט,טו ויאמר לבן, ליעקב, הכי-אחי אתה, ועבדתני חנם; הגידה לי, מה-משכרתך.  כט,טז וללבן, שתי בנות:  שם הגדלה לאה, ושם הקטנה רחל.  כט,יז ועיני לאה, רכות; ורחל, היתה, יפת-תאר, ויפת מראה.  כט,יח ויאהב יעקב, את-רחל; ויאמר, אעבדך שבע שנים, ברחל בתך, הקטנה.  כט,יט ויאמר לבן, טוב תתי אתה לך, מתתי אתה, לאיש אחר; שבה, עמדי.  כט,כ ויעבד יעקב ברחל, שבע שנים; ויהיו בעיניו כימים אחדים, באהבתו אתה.  כט,כא ויאמר יעקב אל-לבן הבה את-אשתי, כי מלאו ימי; ואבואה, אליה.  כט,כב ויאסף לבן את-כל-אנשי המקום, ויעש משתה.  כט,כג ויהי בערב--ויקח את-לאה בתו, ויבא אתה אליו; ויבא, אליה.  כט,כד ויתן לבן לה, את-זלפה שפחתו--ללאה בתו, שפחה.  כט,כה ויהי בבקר, והנה-הוא לאה; ויאמר אל-לבן, מה-זאת עשית לי--הלא ברחל עבדתי עמך, ולמה רמיתני.  כט,כו ויאמר לבן, לא-יעשה כן במקומנו--לתת הצעירה, לפני הבכירה.  כט,כז מלא, שבע זאת; ונתנה לך גם-את-זאת, בעבדה אשר תעבד עמדי, עוד, שבע-שנים אחרות.  כט,כח ויעש יעקב כן, וימלא שבע זאת; ויתן-לו את-רחל בתו, לו לאשה.  כט,כט ויתן לבן לרחל בתו, את-בלהה שפחתו--לה, לשפחה.  כט,ל ויבא גם אל-רחל, ויאהב גם-את-רחל מלאה; ויעבד עמו, עוד שבע-שנים אחרות.  כט,לא וירא יהוה כי-שנואה לאה, ויפתח את-רחמה; ורחל, עקרה.  כט,לב ותהר לאה ותלד בן, ותקרא שמו ראובן:  כי אמרה, כי-ראה יהוה בעניי--כי עתה, יאהבני אישי.  כט,לג ותהר עוד, ותלד בן, ותאמר כי-שמע יהוה כי-שנואה אנכי, ויתן-לי גם-את-זה; ותקרא שמו, שמעון.  כט,לד ותהר עוד, ותלד בן, ותאמר עתה הפעם ילוה אישי אלי, כי-ילדתי לו שלשה בנים; על-כן קרא-שמו, לוי.  כט,לה ותהר עוד ותלד בן, ותאמר הפעם אודה את-יהוה--על-כן קראה שמו, יהודה; ותעמד, מלדת.  ל,א ותרא רחל, כי לא ילדה ליעקב, ותקנא רחל, באחתה; ותאמר אל-יעקב הבה-לי בנים, ואם-אין מתה אנכי.  ל,ב ויחר-אף יעקב, ברחל; ויאמר, התחת אלהים אנכי, אשר-מנע ממך, פרי-בטן.  ל,ג ותאמר, הנה אמתי בלהה בא אליה; ותלד, על-ברכי, ואבנה גם-אנכי, ממנה.  ל,ד ותתן-לו את-בלהה שפחתה, לאשה; ויבא אליה, יעקב.  ל,ה ותהר בלהה, ותלד ליעקב בן.  ל,ו ותאמר רחל, דנני אלהים, וגם שמע בקלי, ויתן-לי בן; על-כן קראה שמו, דן.  ל,ז ותהר עוד--ותלד, בלהה שפחת רחל:  בן שני, ליעקב.  ל,ח ותאמר רחל, נפתולי אלהים נפתלתי עם-אחתי--גם-יכלתי; ותקרא שמו, נפתלי.  ל,ט ותרא לאה, כי עמדה מלדת; ותקח את-זלפה שפחתה, ותתן אתה ליעקב לאשה.  ל,י ותלד, זלפה שפחת לאה--ליעקב בן.  ל,יא ותאמר לאה, בגד (בא גד); ותקרא את-שמו, גד.  ל,יב ותלד, זלפה שפחת לאה, בן שני, ליעקב.  ל,יג ותאמר לאה--באשרי, כי אשרוני בנות; ותקרא את-שמו, אשר.  ל,יד וילך ראובן בימי קציר-חטים, וימצא דודאים בשדה, ויבא אתם, אל-לאה אמו; ותאמר רחל, אל-לאה, תני-נא לי, מדודאי בנך.  ל,טו ותאמר לה, המעט קחתך את-אישי, ולקחת, גם את-דודאי בני; ותאמר רחל, לכן ישכב עמך הלילה, תחת, דודאי בנך.  ל,טז ויבא יעקב מן-השדה, בערב, ותצא לאה לקראתו ותאמר אלי תבוא, כי שכר שכרתיך בדודאי בני; וישכב עמה, בלילה הוא.  ל,יז וישמע אלהים, אל-לאה; ותהר ותלד ליעקב, בן חמישי.  ל,יח ותאמר לאה, נתן אלהים שכרי, אשר-נתתי שפחתי, לאישי; ותקרא שמו, יששכר.  ל,יט ותהר עוד לאה, ותלד בן-ששי ליעקב.  ל,כ ותאמר לאה, זבדני אלהים אתי זבד טוב--הפעם יזבלני אישי, כי-ילדתי לו ששה בנים; ותקרא את-שמו, זבלון.  ל,כא ואחר, ילדה בת; ותקרא את-שמה, דינה.  ל,כב ויזכר אלהים, את-רחל; וישמע אליה אלהים, ויפתח את-רחמה.  ל,כג ותהר, ותלד בן; ותאמר, אסף אלהים את-חרפתי.  ל,כד ותקרא את-שמו יוסף, לאמר:  יסף יהוה לי, בן אחר.  ל,כה ויהי, כאשר ילדה רחל את-יוסף; ויאמר יעקב, אל-לבן, שלחני ואלכה, אל-מקומי ולארצי.  ל,כו תנה את-נשי ואת-ילדי, אשר עבדתי אתך בהן--ואלכה:  כי אתה ידעת, את-עבדתי אשר עבדתיך.  ל,כז ויאמר אליו לבן, אם-נא מצאתי חן בעיניך; נחשתי, ויברכני יהוה בגללך.  ל,כח ויאמר:  נקבה שכרך עלי, ואתנה.  ל,כט ויאמר אליו--אתה ידעת, את אשר עבדתיך; ואת אשר-היה מקנך, אתי.  ל,ל כי מעט אשר-היה לך לפני, ויפרץ לרב, ויברך יהוה אתך, לרגלי; ועתה, מתי אעשה גם-אנכי--לביתי.  ל,לא ויאמר, מה אתן-לך; ויאמר יעקב, לא-תתן-לי מאומה--אם-תעשה-לי הדבר הזה, אשובה ארעה צאנך אשמר.  ל,לב אעבר בכל-צאנך היום, הסר משם כל-שה נקד וטלוא וכל-שה-חום בכשבים, וטלוא ונקד, בעזים; והיה, שכרי.  ל,לג וענתה-בי צדקתי ביום מחר, כי-תבוא על-שכרי לפניך:  כל אשר-איננו נקד וטלוא בעזים, וחום בכשבים--גנוב הוא, אתי.  ל,לד ויאמר לבן, הן:  לו, יהי כדברך.  ל,לה ויסר ביום ההוא את-התישים העקדים והטלאים, ואת כל-העזים הנקדות והטלאת, כל אשר-לבן בו, וכל-חום בכשבים; ויתן, ביד-בניו.  ל,לו וישם, דרך שלשת ימים, בינו, ובין יעקב; ויעקב, רעה את-צאן לבן--הנותרת.  ל,לז ויקח-לו יעקב, מקל לבנה לח--ולוז וערמון; ויפצל בהן, פצלות לבנות--מחשף הלבן, אשר על-המקלות.  ל,לח ויצג, את-המקלות אשר פצל, ברהטים, בשקתות המים--אשר תבאן הצאן לשתות לנכח הצאן, ויחמנה בבאן לשתות.  ל,לט ויחמו הצאן, אל-המקלות; ותלדן הצאן, עקדים נקדים וטלאים.  ל,מ והכשבים, הפריד יעקב, ויתן פני הצאן אל-עקד וכל-חום, בצאן לבן; וישת-לו עדרים לבדו, ולא שתם על-צאן לבן.  ל,מא והיה, בכל-יחם הצאן המקשרות, ושם יעקב את-המקלות לעיני הצאן, ברהטים--ליחמנה, במקלות.  ל,מב ובהעטיף הצאן, לא ישים; והיה העטפים ללבן, והקשרים ליעקב.  ל,מג ויפרץ האיש, מאד מאד; ויהי-לו, צאן רבות, ושפחות ועבדים, וגמלים וחמרים.  לא,א וישמע, את-דברי בני-לבן לאמר, לקח יעקב, את כל-אשר לאבינו; ומאשר לאבינו--עשה, את כל-הכבד הזה.  לא,ב וירא יעקב, את-פני לבן; והנה איננו עמו, כתמול שלשום.  לא,ג ויאמר יהוה אל-יעקב, שוב אל-ארץ אבותיך ולמולדתך; ואהיה, עמך.  לא,ד וישלח יעקב, ויקרא לרחל וללאה, השדה, אל-צאנו.  לא,ה ויאמר להן, ראה אנכי את-פני אביכן, כי-איננו אלי, כתמל שלשם; ואלהי אבי, היה עמדי.  לא,ו ואתנה, ידעתן:  כי, בכל-כחי, עבדתי, את-אביכן.  לא,ז ואביכן התל בי, והחלף את-משכרתי עשרת מנים; ולא-נתנו אלהים, להרע עמדי.  לא,ח אם-כה יאמר, נקדים יהיה שכרך--וילדו כל-הצאן, נקדים; ואם-כה יאמר, עקדים יהיה שכרך--וילדו כל-הצאן, עקדים.  לא,ט ויצל אלהים את-מקנה אביכם, ויתן-לי.  לא,י ויהי, בעת יחם הצאן, ואשא עיני וארא, בחלום; והנה העתדים העלים על-הצאן, עקדים נקדים וברדים.  לא,יא ויאמר אלי מלאך האלהים, בחלום--יעקב; ואמר, הנני.  לא,יב ויאמר, שא-נא עיניך וראה כל-העתדים העלים על-הצאן, עקדים נקדים, וברדים:  כי ראיתי, את כל-אשר לבן עשה לך.  לא,יג אנכי האל, בית-אל, אשר משחת שם מצבה, אשר נדרת לי שם נדר; עתה, קום צא מן-הארץ הזאת, ושוב, אל-ארץ מולדתך.  לא,יד ותען רחל ולאה, ותאמרנה לו:  העוד לנו חלק ונחלה, בבית אבינו.  לא,טו הלוא נכריות נחשבנו לו, כי מכרנו; ויאכל גם-אכול, את-כספנו.  לא,טז כי כל-העשר, אשר הציל אלהים מאבינו--לנו הוא, ולבנינו; ועתה, כל אשר אמר אלהים אליך--עשה.  לא,יז ויקם, יעקב; וישא את-בניו ואת-נשיו, על-הגמלים.  לא,יח וינהג את-כל-מקנהו, ואת-כל-רכשו אשר רכש--מקנה קנינו, אשר רכש בפדן ארם:  לבוא אל-יצחק אביו, ארצה כנען.  לא,יט ולבן הלך, לגזז את-צאנו; ותגנב רחל, את-התרפים אשר לאביה.  לא,כ ויגנב יעקב, את-לב לבן הארמי--על-בלי הגיד לו, כי ברח הוא.  לא,כא ויברח הוא וכל-אשר-לו, ויקם ויעבר את-הנהר; וישם את-פניו, הר הגלעד.  לא,כב ויגד ללבן, ביום השלישי:  כי ברח, יעקב.  לא,כג ויקח את-אחיו, עמו, וירדף אחריו, דרך שבעת ימים; וידבק אתו, בהר הגלעד.  לא,כד ויבא אלהים אל-לבן הארמי, בחלם הלילה; ויאמר לו, השמר לך פן-תדבר עם-יעקב--מטוב עד-רע.  לא,כה וישג לבן, את-יעקב; ויעקב, תקע את-אהלו בהר, ולבן תקע את-אחיו, בהר הגלעד.  לא,כו ויאמר לבן, ליעקב, מה עשית, ותגנב את-לבבי; ותנהג, את-בנתי, כשביות, חרב.  לא,כז למה נחבאת לברח, ותגנב אתי; ולא-הגדת לי, ואשלחך בשמחה ובשרים בתף ובכנור.  לא,כח ולא נטשתני, לנשק לבני ולבנתי; עתה, הסכלת עשו.  לא,כט יש-לאל ידי, לעשות עמכם רע; ואלהי אביכם אמש אמר אלי לאמר, השמר לך מדבר עם-יעקב--מטוב עד-רע.  לא,ל ועתה הלך הלכת, כי-נכסף נכספתה לבית אביך; למה גנבת, את-אלהי.  לא,לא ויען יעקב, ויאמר ללבן:  כי יראתי--כי אמרתי, פן-תגזל את-בנותיך מעמי.  לא,לב עם אשר תמצא את-אלהיך, לא יחיה--נגד אחינו הכר-לך מה עמדי, וקח-לך; ולא-ידע יעקב, כי רחל גנבתם.  לא,לג ויבא לבן באהל יעקב ובאהל לאה, ובאהל שתי האמהת--ולא מצא; ויצא מאהל לאה, ויבא באהל רחל.  לא,לד ורחל לקחה את-התרפים, ותשמם בכר הגמל--ותשב עליהם; וימשש לבן את-כל-האהל, ולא מצא.  לא,לה ותאמר אל-אביה, אל-יחר בעיני אדני, כי לוא אוכל לקום מפניך, כי-דרך נשים לי; ויחפש, ולא מצא את-התרפים.  לא,לו ויחר ליעקב, וירב בלבן; ויען יעקב, ויאמר ללבן, מה-פשעי מה חטאתי, כי דלקת אחרי.  לא,לז כי-מששת את-כל-כלי, מה-מצאת מכל כלי-ביתך--שים כה, נגד אחי ואחיך; ויוכיחו, בין שנינו.  לא,לח זה עשרים שנה אנכי עמך, רחליך ועזיך לא שכלו; ואילי צאנך, לא אכלתי.  לא,לט טרפה, לא-הבאתי אליך--אנכי אחטנה, מידי תבקשנה; גנבתי יום, וגנבתי לילה.  לא,מ הייתי ביום אכלני חרב, וקרח בלילה; ותדד שנתי, מעיני.  לא,מא זה-לי עשרים שנה, בביתך, עבדתיך ארבע-עשרה שנה בשתי בנתיך, ושש שנים בצאנך; ותחלף את-משכרתי, עשרת מנים.  לא,מב לולי אלהי אבי אלהי אברהם ופחד יצחק, היה לי--כי עתה, ריקם שלחתני; את-עניי ואת-יגיע כפי, ראה אלהים--ויוכח אמש.  לא,מג ויען לבן ויאמר אל-יעקב, הבנות בנתי והבנים בני והצאן צאני, וכל אשר-אתה ראה, לי-הוא; ולבנתי מה-אעשה לאלה, היום, או לבניהן, אשר ילדו.  לא,מד ועתה, לכה נכרתה ברית--אני ואתה; והיה לעד, ביני ובינך.  לא,מה ויקח יעקב, אבן; וירימה, מצבה.  לא,מו ויאמר יעקב לאחיו לקטו אבנים, ויקחו אבנים ויעשו-גל; ויאכלו שם, על-הגל.  לא,מז ויקרא-לו לבן, יגר שהדותא; ויעקב, קרא לו גלעד.  לא,מח ויאמר לבן, הגל הזה עד ביני ובינך היום; על-כן קרא-שמו, גלעד.  לא,מט והמצפה אשר אמר, יצף יהוה ביני ובינך:  כי נסתר, איש מרעהו.  לא,נ אם-תענה את-בנתי, ואם-תקח נשים על-בנתי--אין איש, עמנו; ראה, אלהים עד ביני ובינך.  לא,נא ויאמר לבן, ליעקב:  הנה הגל הזה, והנה המצבה, אשר יריתי, ביני ובינך.  לא,נב עד הגל הזה, ועדה המצבה:  אם-אני, לא-אעבר אליך את-הגל הזה, ואם-אתה לא-תעבר אלי את-הגל הזה ואת-המצבה הזאת, לרעה.  לא,נג אלהי אברהם ואלהי נחור, ישפטו בינינו--אלהי, אביהם; וישבע יעקב, בפחד אביו יצחק.  לא,נד ויזבח יעקב זבח בהר, ויקרא לאחיו לאכל-לחם; ויאכלו לחם, וילינו בהר.  לב,א וישכם לבן בבקר, וינשק לבניו ולבנותיו--ויברך אתהם; וילך וישב לבן, למקמו.  לב,ב ויעקב, הלך לדרכו; ויפגעו-בו, מלאכי אלהים.  לב,ג ויאמר יעקב כאשר ראם, מחנה אלהים זה; ויקרא שם-המקום ההוא, מחנים.  {פ}
לב,ד וישלח יעקב מלאכים לפניו, אל-עשו אחיו, ארצה שעיר, שדה אדום.  לב,ה ויצו אתם, לאמר, כה תאמרון, לאדני לעשו:  כה אמר, עבדך יעקב, עם-לבן גרתי, ואחר עד-עתה.  לב,ו ויהי-לי שור וחמור, צאן ועבד ושפחה; ואשלחה להגיד לאדני, למצא-חן בעיניך.  לב,ז וישבו, המלאכים, אל-יעקב, לאמר:  באנו אל-אחיך, אל-עשו, וגם הלך לקראתך, וארבע-מאות איש עמו.  לב,ח ויירא יעקב מאד, ויצר לו; ויחץ את-העם אשר-אתו, ואת-הצאן ואת-הבקר והגמלים--לשני מחנות.  לב,ט ויאמר, אם-יבוא עשו אל-המחנה האחת והכהו--והיה המחנה הנשאר, לפליטה.  לב,י ויאמר, יעקב, אלהי אבי אברהם, ואלהי אבי יצחק:  יהוה האמר אלי, שוב לארצך ולמולדתך--ואיטיבה עמך.  לב,יא קטנתי מכל החסדים, ומכל-האמת, אשר עשית, את-עבדך:  כי במקלי, עברתי את-הירדן הזה, ועתה הייתי, לשני מחנות.  לב,יב הצילני נא מיד אחי, מיד עשו:  כי-ירא אנכי, אתו--פן-יבוא והכני, אם על-בנים.  לב,יג ואתה אמרת, היטב איטיב עמך; ושמתי את-זרעך כחול הים, אשר לא-יספר מרב.  לב,יד וילן שם, בלילה ההוא; ויקח מן-הבא בידו, מנחה--לעשו אחיו.  לב,טו עזים מאתים, ותישים עשרים, רחלים מאתים, ואילים עשרים.  לב,טז גמלים מיניקות ובניהם, שלשים; פרות ארבעים, ופרים עשרה, אתנת עשרים, ועירם עשרה.  לב,יז ויתן, ביד-עבדיו, עדר עדר, לבדו; ויאמר אל-עבדיו, עברו לפני, ורוח תשימו, בין עדר ובין עדר.  לב,יח ויצו את-הראשון, לאמר:  כי יפגשך עשו אחי, ושאלך לאמר, למי-אתה ואנה תלך, ולמי אלה לפניך.  לב,יט ואמרת, לעבדך ליעקב--מנחה הוא שלוחה, לאדני לעשו; והנה גם-הוא, אחרינו.  לב,כ ויצו גם את-השני, גם את-השלישי, גם את-כל-ההלכים, אחרי העדרים לאמר:  כדבר הזה תדברון אל-עשו, במצאכם אתו.  לב,כא ואמרתם--גם הנה עבדך יעקב, אחרינו:  כי-אמר אכפרה פניו, במנחה ההלכת לפני, ואחרי-כן אראה פניו, אולי ישא פני.  לב,כב ותעבר המנחה, על-פניו; והוא לן בלילה-ההוא, במחנה.  לב,כג ויקם בלילה הוא, ויקח את-שתי נשיו ואת-שתי שפחתיו, ואת-אחד עשר, ילדיו; ויעבר, את מעבר יבק.  לב,כד ויקחם--ויעברם, את-הנחל; ויעבר, את-אשר-לו.  לב,כה ויותר יעקב, לבדו; ויאבק איש עמו, עד עלות השחר.  לב,כו וירא, כי לא יכל לו, ויגע, בכף-ירכו; ותקע כף-ירך יעקב, בהאבקו עמו.  לב,כז ויאמר שלחני, כי עלה השחר; ויאמר לא אשלחך, כי אם-ברכתני.  לב,כח ויאמר אליו, מה-שמך; ויאמר, יעקב.  לב,כט ויאמר, לא יעקב יאמר עוד שמך--כי, אם-ישראל:  כי-שרית עם-אלהים ועם-אנשים, ותוכל.  לב,ל וישאל יעקב, ויאמר הגידה-נא שמך, ויאמר, למה זה תשאל לשמי; ויברך אתו, שם.  לב,לא ויקרא יעקב שם המקום, פניאל:  כי-ראיתי אלהים פנים אל-פנים, ותנצל נפשי.  לב,לב ויזרח-לו השמש, כאשר עבר את-פנואל; והוא צלע, על-ירכו.  לב,לג על-כן לא-יאכלו בני-ישראל את-גיד הנשה, אשר על-כף הירך, עד, היום הזה:  כי נגע בכף-ירך יעקב, בגיד הנשה.  לג,א וישא יעקב עיניו, וירא והנה עשו בא, ועמו, ארבע מאות איש; ויחץ את-הילדים, על-לאה ועל-רחל, ועל, שתי השפחות.  לג,ב וישם את-השפחות ואת-ילדיהן, ראשנה; ואת-לאה וילדיה אחרנים, ואת-רחל ואת-יוסף אחרנים.  לג,ג והוא, עבר לפניהם; וישתחו ארצה שבע פעמים, עד-גשתו עד-אחיו.  לג,ד וירץ עשו לקראתו ויחבקהו, ויפל על-צוארו וישקהו; ויבכו.  לג,ה וישא את-עיניו, וירא את-הנשים ואת-הילדים, ויאמר, מי-אלה לך; ויאמר--הילדים, אשר-חנן אלהים את-עבדך.  לג,ו ותגשן השפחות הנה וילדיהן, ותשתחוין.  לג,ז ותגש גם-לאה וילדיה, וישתחוו; ואחר, נגש יוסף ורחל--וישתחוו.  לג,ח ויאמר, מי לך כל-המחנה הזה אשר פגשתי; ויאמר, למצא-חן בעיני אדני.  לג,ט ויאמר עשו, יש-לי רב; אחי, יהי לך אשר-לך.  לג,י ויאמר יעקב, אל-נא אם-נא מצאתי חן בעיניך, ולקחת מנחתי, מידי:  כי על-כן ראיתי פניך, כראת פני אלהים--ותרצני.  לג,יא קח-נא את-ברכתי אשר הבאת לך, כי-חנני אלהים וכי יש-לי-כל; ויפצר-בו, ויקח.  לג,יב ויאמר, נסעה ונלכה; ואלכה, לנגדך.  לג,יג ויאמר אליו, אדני ידע כי-הילדים רכים, והצאן והבקר, עלות עלי; ודפקום יום אחד, ומתו כל-הצאן.  לג,יד יעבר-נא אדני, לפני עבדו; ואני אתנהלה לאטי, לרגל המלאכה אשר-לפני ולרגל הילדים, עד אשר-אבא אל-אדני, שעירה.  לג,טו ויאמר עשו--אציגה-נא עמך, מן-העם אשר אתי; ויאמר למה זה, אמצא-חן בעיני אדני.  לג,טז וישב ביום ההוא עשו לדרכו, שעירה.  לג,יז ויעקב נסע סכתה, ויבן לו בית; ולמקנהו עשה סכת, על-כן קרא שם-המקום סכות.  {ס}  לג,יח ויבא יעקב שלם עיר שכם, אשר בארץ כנען, בבאו, מפדן ארם; ויחן, את-פני העיר.  לג,יט ויקן את-חלקת השדה, אשר נטה-שם אהלו, מיד בני-חמור, אבי שכם--במאה, קשיטה.  לג,כ ויצב-שם, מזבח; ויקרא-לו--אל, אלהי ישראל.  {ס}  לד,א ותצא דינה בת-לאה, אשר ילדה ליעקב, לראות, בבנות הארץ.  לד,ב וירא אתה שכם בן-חמור, החוי--נשיא הארץ; ויקח אתה וישכב אתה, ויענה.  לד,ג ותדבק נפשו, בדינה בת-יעקב; ויאהב, את-הנער, וידבר, על-לב הנער.  לד,ד ויאמר שכם, אל-חמור אביו לאמר:  קח-לי את-הילדה הזאת, לאשה.  לד,ה ויעקב שמע, כי טמא את-דינה בתו, ובניו היו את-מקנהו, בשדה; והחרש יעקב, עד-באם.  לד,ו ויצא חמור אבי-שכם, אל-יעקב, לדבר, אתו.  לד,ז ובני יעקב באו מן-השדה, כשמעם, ויתעצבו האנשים, ויחר להם מאד:  כי-נבלה עשה בישראל, לשכב את-בת-יעקב, וכן, לא יעשה.  לד,ח וידבר חמור, אתם לאמר:  שכם בני, חשקה נפשו בבתכם--תנו נא אתה לו, לאשה.  לד,ט והתחתנו, אתנו:  בנתיכם, תתנו-לנו, ואת-בנתינו, תקחו לכם.  לד,י ואתנו, תשבו; והארץ, תהיה לפניכם--שבו וסחרוה, והאחזו בה.  לד,יא ויאמר שכם אל-אביה ואל-אחיה, אמצא-חן בעיניכם; ואשר תאמרו אלי, אתן.  לד,יב הרבו עלי מאד, מהר ומתן, ואתנה, כאשר תאמרו אלי; ותנו-לי את-הנער, לאשה.  לד,יג ויענו בני-יעקב את-שכם ואת-חמור אביו, במרמה--וידברו:  אשר טמא, את דינה אחתם.  לד,יד ויאמרו אליהם, לא נוכל לעשות הדבר הזה--לתת את-אחתנו, לאיש אשר-לו ערלה:  כי-חרפה הוא, לנו.  לד,טו אך-בזאת, נאות לכם:  אם תהיו כמנו, להמל לכם כל-זכר.  לד,טז ונתנו את-בנתינו לכם, ואת-בנתיכם נקח-לנו; וישבנו אתכם, והיינו לעם אחד.  לד,יז ואם-לא תשמעו אלינו, להמול--ולקחנו את-בתנו, והלכנו.  לד,יח וייטבו דבריהם, בעיני חמור, ובעיני, שכם בן-חמור.  לד,יט ולא-אחר הנער לעשות הדבר, כי חפץ בבת-יעקב; והוא נכבד, מכל בית אביו.  לד,כ ויבא חמור ושכם בנו, אל-שער עירם; וידברו אל-אנשי עירם, לאמר.  לד,כא האנשים האלה שלמים הם אתנו, וישבו בארץ ויסחרו אתה, והארץ הנה רחבת-ידים, לפניהם; את-בנתם נקח-לנו לנשים, ואת-בנתינו נתן להם.  לד,כב אך-בזאת יאתו לנו האנשים, לשבת אתנו--להיות, לעם אחד:  בהמול לנו כל-זכר, כאשר הם נמלים.  לד,כג מקנהם וקנינם וכל-בהמתם, הלוא לנו הם; אך נאותה להם, וישבו אתנו.  לד,כד וישמעו אל-חמור ואל-שכם בנו, כל-יצאי שער עירו; וימלו, כל-זכר--כל-יצאי, שער עירו.  לד,כה ויהי ביום השלישי בהיותם כאבים, ויקחו שני-בני-יעקב שמעון ולוי אחי דינה איש חרבו, ויבאו על-העיר, בטח; ויהרגו, כל-זכר.  לד,כו ואת-חמור ואת-שכם בנו, הרגו לפי-חרב; ויקחו את-דינה מבית שכם, ויצאו.  לד,כז בני יעקב, באו על-החללים, ויבזו, העיר--אשר טמאו, אחותם.  לד,כח את-צאנם ואת-בקרם, ואת-חמריהם, ואת אשר-בעיר ואת-אשר בשדה, לקחו.  לד,כט ואת-כל-חילם ואת-כל-טפם ואת-נשיהם, שבו ויבזו; ואת, כל-אשר בבית.  לד,ל ויאמר יעקב אל-שמעון ואל-לוי, עכרתם אתי, להבאישני בישב הארץ, בכנעני ובפרזי; ואני, מתי מספר, ונאספו עלי והכוני, ונשמדתי אני וביתי.  לד,לא ויאמרו:  הכזונה, יעשה את-אחותנו.  {פ}
לה,א ויאמר אלהים אל-יעקב, קום עלה בית-אל ושב-שם; ועשה-שם מזבח--לאל הנראה אליך, בברחך מפני עשו אחיך.  לה,ב ויאמר יעקב אל-ביתו, ואל כל-אשר עמו:  הסרו את-אלהי הנכר, אשר בתככם, והטהרו, והחליפו שמלתיכם.  לה,ג ונקומה ונעלה, בית-אל; ואעשה-שם מזבח, לאל הענה אתי ביום צרתי, ויהי עמדי, בדרך אשר הלכתי.  לה,ד ויתנו אל-יעקב, את כל-אלהי הנכר אשר בידם, ואת-הנזמים, אשר באזניהם; ויטמן אתם יעקב, תחת האלה אשר עם-שכם.  לה,ה ויסעו; ויהי חתת אלהים, על-הערים אשר סביבותיהם, ולא רדפו, אחרי בני יעקב.  לה,ו ויבא יעקב לוזה, אשר בארץ כנען--הוא, בית-אל:  הוא, וכל-העם אשר-עמו.  לה,ז ויבן שם, מזבח, ויקרא למקום, אל בית-אל:  כי שם, נגלו אליו האלהים, בברחו, מפני אחיו.  לה,ח ותמת דברה מינקת רבקה, ותקבר מתחת לבית-אל תחת האלון; ויקרא שמו, אלון בכות.  {פ}
לה,ט וירא אלהים אל-יעקב עוד, בבאו מפדן ארם; ויברך, אתו.  לה,י ויאמר-לו אלהים, שמך יעקב:  לא-יקרא שמך עוד יעקב, כי אם-ישראל יהיה שמך, ויקרא את-שמו, ישראל.  לה,יא ויאמר לו אלהים אני אל שדי, פרה ורבה--גוי וקהל גוים, יהיה ממך; ומלכים, מחלציך יצאו.  לה,יב ואת-הארץ, אשר נתתי לאברהם וליצחק--לך אתננה; ולזרעך אחריך, אתן את-הארץ.  לה,יג ויעל מעליו, אלהים, במקום, אשר-דבר אתו.  לה,יד ויצב יעקב מצבה, במקום אשר-דבר אתו--מצבת אבן; ויסך עליה נסך, ויצק עליה שמן.  לה,טו ויקרא יעקב את-שם המקום, אשר דבר אתו שם אלהים--בית-אל.  לה,טז ויסעו מבית אל, ויהי-עוד כברת-הארץ לבוא אפרתה; ותלד רחל, ותקש בלדתה.  לה,יז ויהי בהקשתה, בלדתה; ותאמר לה המילדת אל-תיראי, כי-גם-זה לך בן.  לה,יח ויהי בצאת נפשה, כי מתה, ותקרא שמו, בן-אוני; ואביו, קרא-לו בנימין.  לה,יט ותמת, רחל; ותקבר בדרך אפרתה, הוא בית לחם.  לה,כ ויצב יעקב מצבה, על-קברתה--הוא מצבת קברת-רחל, עד-היום.  לה,כא ויסע, ישראל; ויט אהלה, מהלאה למגדל-עדר.  לה,כב ויהי, בשכן ישראל בארץ ההוא, וילך ראובן וישכב את-בלהה פילגש אביו, וישמע ישראל;  {פ}
ויהיו בני-יעקב, שנים עשר.  לה,כג בני לאה, בכור יעקב ראובן; ושמעון ולוי ויהודה, ויששכר וזבלון.  לה,כד בני רחל, יוסף ובנימן.  לה,כה ובני בלהה שפחת רחל, דן ונפתלי.  לה,כו ובני זלפה שפחת לאה, גד ואשר; אלה בני יעקב, אשר ילד-לו בפדן ארם.  לה,כז ויבא יעקב אל-יצחק אביו, ממרא קרית הארבע--הוא חברון, אשר-גר-שם אברהם ויצחק.  לה,כח ויהיו, ימי יצחק--מאת שנה, ושמנים שנה.  לה,כט ויגוע יצחק וימת ויאסף אל-עמיו, זקן ושבע ימים; ויקברו אתו, עשו ויעקב בניו.  {פ}
לו,א ואלה תלדות עשו, הוא אדום.  לו,ב עשו לקח את-נשיו, מבנות כנען:  את-עדה, בת-אילון החתי, ואת-אהליבמה בת-ענה, בת-צבעון החוי.  לו,ג ואת-בשמת בת-ישמעאל, אחות נביות.  לו,ד ותלד עדה לעשו, את-אליפז; ובשמת, ילדה את-רעואל.  לו,ה ואהליבמה, ילדה, את-יעיש (יעוש) ואת-יעלם, ואת-קרח; אלה בני עשו, אשר ילדו-לו בארץ כנען.  לו,ו ויקח עשו את-נשיו ואת-בניו ואת-בנתיו, ואת-כל-נפשות ביתו, ואת-מקנהו ואת-כל-בהמתו ואת כל-קנינו, אשר רכש בארץ כנען; וילך אל-ארץ, מפני יעקב אחיו.  לו,ז כי-היה רכושם רב, משבת יחדו; ולא יכלה ארץ מגוריהם, לשאת אתם--מפני, מקניהם.  לו,ח וישב עשו בהר שעיר, עשו הוא אדום.  לו,ט ואלה תלדות עשו, אבי אדום, בהר, שעיר.  לו,י אלה, שמות בני-עשו:  אליפז, בן-עדה אשת עשו, רעואל, בן-בשמת אשת עשו.  לו,יא ויהיו, בני אליפז--תימן אומר, צפו וגעתם וקנז.  לו,יב ותמנע היתה פילגש, לאליפז בן-עשו, ותלד לאליפז, את-עמלק; אלה, בני עדה אשת עשו.  לו,יג ואלה בני רעואל, נחת וזרח שמה ומזה; אלה היו, בני בשמת אשת עשו.  לו,יד ואלה היו, בני אהליבמה בת-ענה בת-צבעון--אשת עשו; ותלד לעשו, את-יעיש (יעוש) ואת-יעלם ואת-קרח.  לו,טו אלה, אלופי בני-עשו:  בני אליפז, בכור עשו--אלוף תימן אלוף אומר, אלוף צפו אלוף קנז.  לו,טז אלוף-קרח אלוף געתם, אלוף עמלק; אלה אלופי אליפז בארץ אדום, אלה בני עדה.  לו,יז ואלה, בני רעואל בן-עשו--אלוף נחת אלוף זרח, אלוף שמה אלוף מזה; אלה אלופי רעואל, בארץ אדום--אלה, בני בשמת אשת עשו.  לו,יח ואלה, בני אהליבמה אשת עשו--אלוף יעוש אלוף יעלם, אלוף קרח; אלה אלופי אהליבמה, בת-ענה--אשת עשו.  לו,יט אלה בני-עשו ואלה אלופיהם, הוא אדום.  {ס}  לו,כ אלה בני-שעיר החרי, ישבי הארץ:  לוטן ושובל, וצבעון וענה.  לו,כא ודשון ואצר, ודישן; אלה אלופי החרי בני שעיר, בארץ אדום.  לו,כב ויהיו בני-לוטן, חרי והימם; ואחות לוטן, תמנע.  לו,כג ואלה בני שובל, עלון ומנחת ועיבל, שפו, ואונם.  לו,כד ואלה בני-צבעון, ואיה וענה; הוא ענה, אשר מצא את-הימם במדבר, ברעתו את-החמרים, לצבעון אביו.  לו,כה ואלה בני-ענה, דשן; ואהליבמה, בת-ענה.  לו,כו ואלה, בני דישן--חמדן ואשבן, ויתרן וכרן.  לו,כז אלה, בני-אצר--בלהן וזעון, ועקן.  לו,כח אלה בני-דישן, עוץ וארן.  לו,כט אלה, אלופי החרי:  אלוף לוטן אלוף שובל, אלוף צבעון אלוף ענה.  לו,ל אלוף דשן אלוף אצר, אלוף דישן; אלה אלופי החרי לאלפיהם, בארץ שעיר.  {פ}
לו,לא ואלה, המלכים, אשר מלכו, בארץ אדום--לפני מלך-מלך, לבני ישראל.  לו,לב וימלך באדום, בלע בן-בעור; ושם עירו, דנהבה.  לו,לג וימת, בלע; וימלך תחתיו, יובב בן-זרח מבצרה.  לו,לד וימת, יובב; וימלך תחתיו, חשם מארץ התימני.  לו,לה וימת, חשם; וימלך תחתיו הדד בן-בדד, המכה את-מדין בשדה מואב, ושם עירו, עוית.  לו,לו וימת, הדד; וימלך תחתיו, שמלה ממשרקה.  לו,לז וימת, שמלה; וימלך תחתיו, שאול מרחבות הנהר.  לו,לח וימת, שאול; וימלך תחתיו, בעל חנן בן-עכבור.  לו,לט וימת, בעל חנן בן-עכבור, וימלך תחתיו הדר, ושם עירו פעו; ושם אשתו מהיטבאל בת-מטרד, בת מי זהב.  לו,מ ואלה שמות אלופי עשו, למשפחתם, למקמתם, בשמתם:  אלוף תמנע אלוף עלוה, אלוף יתת.  לו,מא אלוף אהליבמה אלוף אלה, אלוף פינן.  לו,מב אלוף קנז אלוף תימן, אלוף מבצר.  לו,מג אלוף מגדיאל, אלוף עירם; אלה אלופי אדום, למשבתם בארץ אחזתם--הוא עשו, אבי אדום.  {פ}
לז,א וישב יעקב, בארץ מגורי אביו--בארץ, כנען.  לז,ב אלה תלדות יעקב, יוסף בן-שבע-עשרה שנה היה רעה את-אחיו בצאן, והוא נער את-בני בלהה ואת-בני זלפה, נשי אביו; ויבא יוסף את-דבתם רעה, אל-אביהם.  לז,ג וישראל, אהב את-יוסף מכל-בניו--כי-בן-זקנים הוא, לו; ועשה לו, כתנת פסים.  לז,ד ויראו אחיו, כי-אתו אהב אביהם מכל-אחיו--וישנאו, אתו; ולא יכלו, דברו לשלם.  לז,ה ויחלם יוסף חלום, ויגד לאחיו; ויוספו עוד, שנא אתו.  לז,ו ויאמר, אליהם:  שמעו-נא, החלום הזה אשר חלמתי.  לז,ז והנה אנחנו מאלמים אלמים, בתוך השדה, והנה קמה אלמתי, וגם-נצבה; והנה תסבינה אלמתיכם, ותשתחוין לאלמתי.  לז,ח ויאמרו לו, אחיו, המלך תמלך עלינו, אם-משול תמשל בנו; ויוספו עוד שנא אתו, על-חלמתיו ועל-דבריו.  לז,ט ויחלם עוד חלום אחר, ויספר אתו לאחיו; ויאמר, הנה חלמתי חלום עוד, והנה השמש והירח ואחד עשר כוכבים, משתחוים לי.  לז,י ויספר אל-אביו, ואל-אחיו, ויגער-בו אביו, ויאמר לו מה החלום הזה אשר חלמת:  הבוא נבוא, אני ואמך ואחיך, להשתחו‍ת לך, ארצה.  לז,יא ויקנאו-בו, אחיו; ואביו, שמר את-הדבר.  לז,יב וילכו, אחיו, לרעות את-צאן אביהם, בשכם.  לז,יג ויאמר ישראל אל-יוסף, הלוא אחיך רעים בשכם--לכה, ואשלחך אליהם; ויאמר לו, הנני.  לז,יד ויאמר לו, לך-נא ראה את-שלום אחיך ואת-שלום הצאן, והשבני, דבר; וישלחהו מעמק חברון, ויבא שכמה.  לז,טו וימצאהו איש, והנה תעה בשדה; וישאלהו האיש לאמר, מה-תבקש.  לז,טז ויאמר, את-אחי אנכי מבקש; הגידה-נא לי, איפה הם רעים.  לז,יז ויאמר האיש, נסעו מזה--כי שמעתי אמרים, נלכה דתינה; וילך יוסף אחר אחיו, וימצאם בדתן.  לז,יח ויראו אתו, מרחק; ובטרם יקרב אליהם, ויתנכלו אתו להמיתו.  לז,יט ויאמרו, איש אל-אחיו:  הנה, בעל החלמות הלזה--בא.  לז,כ ועתה לכו ונהרגהו, ונשלכהו באחד הברות, ואמרנו, חיה רעה אכלתהו; ונראה, מה-יהיו חלמתיו.  לז,כא וישמע ראובן, ויצלהו מידם; ויאמר, לא נכנו נפש.  לז,כב ויאמר אלהם ראובן, אל-תשפכו-דם--השליכו אתו אל-הבור הזה אשר במדבר, ויד אל-תשלחו-בו:  למען, הציל אתו מידם, להשיבו, אל-אביו.  לז,כג ויהי, כאשר-בא יוסף אל-אחיו; ויפשיטו את-יוסף את-כתנתו, את-כתנת הפסים אשר עליו.  לז,כד ויקחהו--וישלכו אתו, הברה; והבור רק, אין בו מים.  לז,כה וישבו, לאכל-לחם, וישאו עיניהם ויראו, והנה ארחת ישמעאלים באה מגלעד; וגמליהם נשאים, נכאת וצרי ולט--הולכים, להוריד מצרימה.  לז,כו ויאמר יהודה, אל-אחיו:  מה-בצע, כי נהרג את-אחינו, וכסינו, את-דמו.  לז,כז לכו ונמכרנו לישמעאלים, וידנו אל-תהי-בו, כי-אחינו בשרנו, הוא; וישמעו, אחיו.  לז,כח ויעברו אנשים מדינים סחרים, וימשכו ויעלו את-יוסף מן-הבור, וימכרו את-יוסף לישמעאלים, בעשרים כסף; ויביאו את-יוסף, מצרימה.  לז,כט וישב ראובן אל-הבור, והנה אין-יוסף בבור; ויקרע, את-בגדיו.  לז,ל וישב אל-אחיו, ויאמר:  הילד איננו, ואני אנה אני-בא.  לז,לא ויקחו, את-כתנת יוסף; וישחטו שעיר עזים, ויטבלו את-הכתנת בדם.  לז,לב וישלחו את-כתנת הפסים, ויביאו אל-אביהם, ויאמרו, זאת מצאנו:  הכר-נא, הכתנת בנך הוא--אם-לא.  לז,לג ויכירה ויאמר כתנת בני, חיה רעה אכלתהו; טרף טרף, יוסף.  לז,לד ויקרע יעקב שמלתיו, וישם שק במתניו; ויתאבל על-בנו, ימים רבים.  לז,לה ויקמו כל-בניו וכל-בנתיו לנחמו, וימאן להתנחם, ויאמר, כי-ארד אל-בני אבל שאלה; ויבך אתו, אביו.  לז,לו והמדנים--מכרו אתו, אל-מצרים:  לפוטיפר סריס פרעה, שר הטבחים.  {פ}
לח,א ויהי בעת ההוא, וירד יהודה מאת אחיו; ויט עד-איש עדלמי, ושמו חירה.  לח,ב וירא-שם יהודה בת-איש כנעני, ושמו שוע; ויקחה, ויבא אליה.  לח,ג ותהר, ותלד בן; ויקרא את-שמו, ער.  לח,ד ותהר עוד, ותלד בן; ותקרא את-שמו, אונן.  לח,ה ותסף עוד ותלד בן, ותקרא את-שמו שלה; והיה בכזיב, בלדתה אתו.  לח,ו ויקח יהודה אשה, לער בכורו; ושמה, תמר.  לח,ז ויהי, ער בכור יהודה--רע, בעיני יהוה; וימתהו, יהוה.  לח,ח ויאמר יהודה לאונן, בא אל-אשת אחיך ויבם אתה; והקם זרע, לאחיך.  לח,ט וידע אונן, כי לא לו יהיה הזרע; והיה אם-בא אל-אשת אחיו, ושחת ארצה, לבלתי נתן-זרע, לאחיו.  לח,י וירע בעיני יהוה, אשר עשה; וימת, גם-אתו.  לח,יא ויאמר יהודה לתמר כלתו שבי אלמנה בית-אביך, עד-יגדל שלה בני--כי אמר, פן-ימות גם-הוא כאחיו; ותלך תמר, ותשב בית אביה.  לח,יב וירבו, הימים, ותמת, בת-שוע אשת-יהודה; וינחם יהודה, ויעל על-גזזי צאנו הוא וחירה רעהו העדלמי--תמנתה.  לח,יג ויגד לתמר, לאמר:  הנה חמיך עלה תמנתה, לגז צאנו.  לח,יד ותסר בגדי אלמנותה מעליה, ותכס בצעיף ותתעלף, ותשב בפתח עינים, אשר על-דרך תמנתה:  כי ראתה, כי-גדל שלה, והוא, לא-נתנה לו לאשה.  לח,טו ויראה יהודה, ויחשבה לזונה:  כי כסתה, פניה.  לח,טז ויט אליה אל-הדרך, ויאמר הבה-נא אבוא אליך, כי לא ידע, כי כלתו הוא; ותאמר, מה-תתן-לי, כי תבוא, אלי.  לח,יז ויאמר, אנכי אשלח גדי-עזים מן-הצאן; ותאמר, אם-תתן ערבון עד שלחך.  לח,יח ויאמר, מה הערבון אשר אתן-לך, ותאמר חתמך ופתילך, ומטך אשר בידך; ויתן-לה ויבא אליה, ותהר לו.  לח,יט ותקם ותלך, ותסר צעיפה מעליה; ותלבש, בגדי אלמנותה.  לח,כ וישלח יהודה את-גדי העזים, ביד רעהו העדלמי, לקחת הערבון, מיד האשה; ולא, מצאה.  לח,כא וישאל את-אנשי מקמה, לאמר, איה הקדשה הוא בעינים, על-הדרך; ויאמרו, לא-היתה בזה קדשה.  לח,כב וישב, אל-יהודה, ויאמר, לא מצאתיה; וגם אנשי המקום אמרו, לא-היתה בזה קדשה.  לח,כג ויאמר יהודה תקח-לה, פן נהיה לבוז; הנה שלחתי הגדי הזה, ואתה לא מצאתה.  לח,כד ויהי כמשלש חדשים, ויגד ליהודה לאמר זנתה תמר כלתך, וגם הנה הרה, לזנונים; ויאמר יהודה, הוציאוה ותשרף.  לח,כה הוא מוצאת, והיא שלחה אל-חמיה לאמר, לאיש אשר-אלה לו, אנכי הרה; ותאמר, הכר-נא--למי החתמת והפתילים והמטה, האלה.  לח,כו ויכר יהודה, ויאמר צדקה ממני, כי-על-כן לא-נתתיה, לשלה בני; ולא-יסף עוד, לדעתה.  לח,כז ויהי, בעת לדתה; והנה תאומים, בבטנה.  לח,כח ויהי בלדתה, ויתן-יד; ותקח המילדת, ותקשר על-ידו שני לאמר, זה, יצא ראשנה.  לח,כט ויהי כמשיב ידו, והנה יצא אחיו, ותאמר, מה-פרצת עליך פרץ; ויקרא שמו, פרץ.  לח,ל ואחר יצא אחיו, אשר על-ידו השני; ויקרא שמו, זרח.  {ס}  לט,א ויוסף, הורד מצרימה; ויקנהו פוטיפר סריס פרעה שר הטבחים, איש מצרי, מיד הישמעאלים, אשר הורדהו שמה.  לט,ב ויהי יהוה את-יוסף, ויהי איש מצליח; ויהי, בבית אדניו המצרי.  לט,ג וירא אדניו, כי יהוה אתו; וכל אשר-הוא עשה, יהוה מצליח בידו.  לט,ד וימצא יוסף חן בעיניו, וישרת אתו; ויפקדהו, על-ביתו, וכל-יש-לו, נתן בידו.  לט,ה ויהי מאז הפקיד אתו בביתו, ועל כל-אשר יש-לו, ויברך יהוה את-בית המצרי, בגלל יוסף; ויהי ברכת יהוה, בכל-אשר יש-לו--בבית, ובשדה.  לט,ו ויעזב כל-אשר-לו, ביד-יוסף, ולא-ידע אתו מאומה, כי אם-הלחם אשר-הוא אוכל; ויהי יוסף, יפה-תאר ויפה מראה.  לט,ז ויהי, אחר הדברים האלה, ותשא אשת-אדניו את-עיניה, אל-יוסף; ותאמר, שכבה עמי.  לט,ח וימאן--ויאמר אל-אשת אדניו, הן אדני לא-ידע אתי מה-בבית; וכל אשר-יש-לו, נתן בידי.  לט,ט איננו גדול בבית הזה, ממני, ולא-חשך ממני מאומה, כי אם-אותך באשר את-אשתו; ואיך אעשה הרעה הגדלה, הזאת, וחטאתי, לאלהים.  לט,י ויהי, כדברה אל-יוסף יום יום; ולא-שמע אליה לשכב אצלה, להיות עמה.  לט,יא ויהי כהיום הזה, ויבא הביתה לעשות מלאכתו; ואין איש מאנשי הבית, שם--בבית.  לט,יב ותתפשהו בבגדו לאמר, שכבה עמי; ויעזב בגדו בידה, וינס ויצא החוצה.  לט,יג ויהי, כראותה, כי-עזב בגדו, בידה; וינס, החוצה.  לט,יד ותקרא לאנשי ביתה, ותאמר להם לאמר, ראו הביא לנו איש עברי, לצחק בנו:  בא אלי לשכב עמי, ואקרא בקול גדול.  לט,טו ויהי כשמעו, כי-הרימתי קולי ואקרא; ויעזב בגדו אצלי, וינס ויצא החוצה.  לט,טז ותנח בגדו, אצלה, עד-בוא אדניו, אל-ביתו.  לט,יז ותדבר אליו, כדברים האלה לאמר:  בא-אלי העבד העברי, אשר-הבאת לנו--לצחק בי.  לט,יח ויהי, כהרימי קולי ואקרא; ויעזב בגדו אצלי, וינס החוצה.  לט,יט ויהי כשמע אדניו את-דברי אשתו, אשר דברה אליו לאמר, כדברים האלה, עשה לי עבדך; ויחר, אפו.  לט,כ ויקח אדני יוסף אתו, ויתנהו אל-בית הסהר--מקום, אשר-אסורי (אסירי) המלך אסורים; ויהי-שם, בבית הסהר.  לט,כא ויהי יהוה את-יוסף, ויט אליו חסד; ויתן חנו, בעיני שר בית-הסהר.  לט,כב ויתן שר בית-הסהר, ביד-יוסף, את כל-האסירם, אשר בבית הסהר; ואת כל-אשר עשים שם, הוא היה עשה.  לט,כג אין שר בית-הסהר, ראה את-כל-מאומה בידו, באשר יהוה, אתו; ואשר-הוא עשה, יהוה מצליח.  {פ}
מ,א ויהי, אחר הדברים האלה, חטאו משקה מלך-מצרים, והאפה--לאדניהם, למלך מצרים.  מ,ב ויקצף פרעה, על שני סריסיו--על שר המשקים, ועל שר האופים.  מ,ג ויתן אתם במשמר, בית שר הטבחים--אל-בית הסהר:  מקום, אשר יוסף אסור שם.  מ,ד ויפקד שר הטבחים את-יוסף, אתם--וישרת אתם; ויהיו ימים, במשמר.  מ,ה ויחלמו חלום שניהם איש חלמו, בלילה אחד--איש, כפתרון חלמו:  המשקה והאפה, אשר למלך מצרים, אשר אסורים, בבית הסהר.  מ,ו ויבא אליהם יוסף, בבקר; וירא אתם, והנם זעפים.  מ,ז וישאל את-סריסי פרעה, אשר אתו במשמר בית אדניו--לאמר:  מדוע פניכם רעים, היום.  מ,ח ויאמרו אליו--חלום חלמנו, ופתר אין אתו; ויאמר אלהם יוסף, הלוא לאלהים פתרנים--ספרו-נא, לי.  מ,ט ויספר שר-המשקים את-חלמו, ליוסף; ויאמר לו--בחלומי, והנה-גפן לפני.  מ,י ובגפן, שלשה שריגם; והוא כפרחת עלתה נצה, הבשילו אשכלתיה ענבים.  מ,יא וכוס פרעה, בידי; ואקח את-הענבים, ואשחט אתם אל-כוס פרעה, ואתן את-הכוס, על-כף פרעה.  מ,יב ויאמר לו יוסף, זה פתרנו:  שלשת, השרגים--שלשת ימים, הם.  מ,יג בעוד שלשת ימים, ישא פרעה את-ראשך, והשיבך, על-כנך; ונתת כוס-פרעה, בידו, כמשפט הראשון, אשר היית משקהו.  מ,יד כי אם-זכרתני אתך, כאשר ייטב לך, ועשית-נא עמדי, חסד; והזכרתני, אל-פרעה, והוצאתני, מן-הבית הזה.  מ,טו כי-גנב גנבתי, מארץ העברים; וגם-פה לא-עשיתי מאומה, כי-שמו אתי בבור.  מ,טז וירא שר-האפים, כי טוב פתר; ויאמר, אל-יוסף, אף-אני בחלומי, והנה שלשה סלי חרי על-ראשי.  מ,יז ובסל העליון, מכל מאכל פרעה--מעשה אפה; והעוף, אכל אתם מן-הסל--מעל ראשי.  מ,יח ויען יוסף ויאמר, זה פתרנו:  שלשת, הסלים--שלשת ימים, הם.  מ,יט בעוד שלשת ימים, ישא פרעה את-ראשך מעליך, ותלה אותך, על-עץ; ואכל העוף את-בשרך, מעליך.  מ,כ ויהי ביום השלישי, יום הלדת את-פרעה, ויעש משתה, לכל-עבדיו; וישא את-ראש שר המשקים, ואת-ראש שר האפים--בתוך עבדיו.  מ,כא וישב את-שר המשקים, על-משקהו; ויתן הכוס, על-כף פרעה.  מ,כב ואת שר האפים, תלה:  כאשר פתר להם, יוסף.  מ,כג ולא-זכר שר-המשקים את-יוסף, וישכחהו.  {פ}
מא,א ויהי, מקץ שנתים ימים; ופרעה חלם, והנה עמד על-היאר.  מא,ב והנה מן-היאר, עלת שבע פרות, יפות מראה, ובריאת בשר; ותרעינה, באחו.  מא,ג והנה שבע פרות אחרות, עלות אחריהן מן-היאר, רעות מראה, ודקות בשר; ותעמדנה אצל הפרות, על-שפת היאר.  מא,ד ותאכלנה הפרות, רעות המראה ודקת הבשר, את שבע הפרות, יפת המראה והבריאת; וייקץ, פרעה.  מא,ה ויישן, ויחלם שנית; והנה שבע שבלים, עלות בקנה אחד--בריאות וטבות.  מא,ו והנה שבע שבלים, דקות ושדופת קדים--צמחות, אחריהן.  מא,ז ותבלענה, השבלים הדקות, את שבע השבלים, הבריאות והמלאות; וייקץ פרעה, והנה חלום.  מא,ח ויהי בבקר, ותפעם רוחו, וישלח ויקרא את-כל-חרטמי מצרים, ואת-כל-חכמיה; ויספר פרעה להם את-חלמו, ואין-פותר אותם לפרעה.  מא,ט וידבר שר המשקים, את-פרעה לאמר:  את-חטאי, אני מזכיר היום.  מא,י פרעה, קצף על-עבדיו; ויתן אתי במשמר, בית שר הטבחים--אתי, ואת שר האפים.  מא,יא ונחלמה חלום בלילה אחד, אני והוא:  איש כפתרון חלמו, חלמנו.  מא,יב ושם אתנו נער עברי, עבד לשר הטבחים, ונספר-לו, ויפתר-לנו את-חלמתינו:  איש כחלמו, פתר.  מא,יג ויהי כאשר פתר-לנו, כן היה:  אתי השיב על-כני, ואתו תלה.  מא,יד וישלח פרעה ויקרא את-יוסף, ויריצהו מן-הבור; ויגלח ויחלף שמלתיו, ויבא אל-פרעה.  מא,טו ויאמר פרעה, אל-יוסף, חלום חלמתי, ופתר אין אתו; ואני, שמעתי עליך לאמר, תשמע חלום, לפתר אתו.  מא,טז ויען יוסף את-פרעה לאמר, בלעדי:  אלהים, יענה את-שלום פרעה.  מא,יז וידבר פרעה, אל-יוסף:  בחלמי, הנני עמד על-שפת היאר.  מא,יח והנה מן-היאר, עלת שבע פרות, בריאות בשר, ויפת תאר; ותרעינה, באחו.  מא,יט והנה שבע-פרות אחרות, עלות אחריהן, דלות ורעות תאר מאד, ורקות בשר:  לא-ראיתי כהנה בכל-ארץ מצרים, לרע.  מא,כ ותאכלנה, הפרות, הרקות, והרעות--את שבע הפרות הראשנות, הבריאת.  מא,כא ותבאנה אל-קרבנה, ולא נודע כי-באו אל-קרבנה, ומראיהן רע, כאשר בתחלה; ואיקץ.  מא,כב וארא, בחלמי; והנה שבע שבלים, עלת בקנה אחד--מלאת וטבות.  מא,כג והנה שבע שבלים, צנמות דקות שדפות קדים--צמחות, אחריהם.  מא,כד ותבלען השבלים הדקת, את שבע השבלים הטבות; ואמר, אל-החרטמים, ואין מגיד, לי.  מא,כה ויאמר יוסף אל-פרעה, חלום פרעה אחד הוא:  את אשר האלהים עשה, הגיד לפרעה.  מא,כו שבע פרת הטבת, שבע שנים הנה, ושבע השבלים הטבת, שבע שנים הנה:  חלום, אחד הוא.  מא,כז ושבע הפרות הרקות והרעת העלת אחריהן, שבע שנים הנה, ושבע השבלים הרקות, שדפות הקדים--יהיו, שבע שני רעב.  מא,כח הוא הדבר, אשר דברתי אל-פרעה:  אשר האלהים עשה, הראה את-פרעה.  מא,כט הנה שבע שנים, באות--שבע גדול, בכל-ארץ מצרים.  מא,ל וקמו שבע שני רעב, אחריהן, ונשכח כל-השבע, בארץ מצרים; וכלה הרעב, את-הארץ.  מא,לא ולא-יודע השבע בארץ, מפני הרעב ההוא אחרי-כן:  כי-כבד הוא, מאד.  מא,לב ועל השנות החלום אל-פרעה, פעמים--כי-נכון הדבר מעם האלהים, וממהר האלהים לעשתו.  מא,לג ועתה ירא פרעה, איש נבון וחכם; וישיתהו, על-ארץ מצרים.  מא,לד יעשה פרעה, ויפקד פקדים על-הארץ; וחמש את-ארץ מצרים, בשבע שני השבע.  מא,לה ויקבצו, את-כל-אכל השנים הטבות, הבאת, האלה; ויצברו-בר תחת יד-פרעה, אכל בערים--ושמרו.  מא,לו והיה האכל לפקדון, לארץ, לשבע שני הרעב, אשר תהיין בארץ מצרים; ולא-תכרת הארץ, ברעב.  מא,לז וייטב הדבר, בעיני פרעה, ובעיני, כל-עבדיו.  מא,לח ויאמר פרעה, אל-עבדיו:  הנמצא כזה--איש, אשר רוח אלהים בו.  מא,לט ויאמר פרעה אל-יוסף, אחרי הודיע אלהים אותך את-כל-זאת, אין-נבון וחכם, כמוך.  מא,מ אתה תהיה על-ביתי, ועל-פיך ישק כל-עמי; רק הכסא, אגדל ממך.  מא,מא ויאמר פרעה, אל-יוסף:  ראה נתתי אתך, על כל-ארץ מצרים.  מא,מב ויסר פרעה את-טבעתו מעל ידו, ויתן אתה על-יד יוסף; וילבש אתו בגדי-שש, וישם רבד הזהב על-צוארו.  מא,מג וירכב אתו, במרכבת המשנה אשר-לו, ויקראו לפניו, אברך; ונתון אתו, על כל-ארץ מצרים.  מא,מד ויאמר פרעה אל-יוסף, אני פרעה; ובלעדיך, לא-ירים איש את-ידו ואת-רגלו--בכל-ארץ מצרים.  מא,מה ויקרא פרעה שם-יוסף, צפנת פענח, ויתן-לו את-אסנת בת-פוטי פרע כהן אן, לאשה; ויצא יוסף, על-ארץ מצרים.  מא,מו ויוסף, בן-שלשים שנה, בעמדו, לפני פרעה מלך-מצרים; ויצא יוסף מלפני פרעה, ויעבר בכל-ארץ מצרים.  מא,מז ותעש הארץ, בשבע שני השבע--לקמצים.  מא,מח ויקבץ את-כל-אכל שבע שנים, אשר היו בארץ מצרים, ויתן-אכל, בערים:  אכל שדה-העיר אשר סביבתיה, נתן בתוכה.  מא,מט ויצבר יוסף בר כחול הים, הרבה מאד--עד כי-חדל לספר, כי-אין מספר.  מא,נ וליוסף ילד שני בנים, בטרם תבוא שנת הרעב, אשר ילדה-לו אסנת, בת-פוטי פרע כהן און.  מא,נא ויקרא יוסף את-שם הבכור, מנשה:  כי-נשני אלהים את-כל-עמלי, ואת כל-בית אבי.  מא,נב ואת שם השני, קרא אפרים:  כי-הפרני אלהים, בארץ עניי.  מא,נג ותכלינה, שבע שני השבע, אשר היה, בארץ מצרים.  מא,נד ותחלינה שבע שני הרעב, לבוא, כאשר, אמר יוסף; ויהי רעב בכל-הארצות, ובכל-ארץ מצרים היה לחם.  מא,נה ותרעב כל-ארץ מצרים, ויצעק העם אל-פרעה ללחם; ויאמר פרעה לכל-מצרים לכו אל-יוסף, אשר-יאמר לכם תעשו.  מא,נו והרעב היה, על כל-פני הארץ; ויפתח יוסף את-כל-אשר בהם, וישבר למצרים, ויחזק הרעב, בארץ מצרים.  מא,נז וכל-הארץ באו מצרימה, לשבר אל-יוסף:  כי-חזק הרעב, בכל-הארץ.  מב,א וירא יעקב, כי יש-שבר במצרים; ויאמר יעקב לבניו, למה תתראו.  מב,ב ויאמר--הנה שמעתי, כי יש-שבר במצרים; רדו-שמה ושברו-לנו משם, ונחיה ולא נמות.  מב,ג וירדו אחי-יוסף, עשרה, לשבר בר, ממצרים.  מב,ד ואת-בנימין אחי יוסף, לא-שלח יעקב את-אחיו:  כי אמר, פן-יקראנו אסון.  מב,ה ויבאו בני ישראל, לשבר בתוך הבאים:  כי-היה הרעב, בארץ כנען.  מב,ו ויוסף, הוא השליט על-הארץ--הוא המשביר, לכל-עם הארץ; ויבאו אחי יוסף, וישתחוו-לו אפים ארצה.  מב,ז וירא יוסף את-אחיו, ויכרם; ויתנכר אליהם וידבר אתם קשות, ויאמר אלהם מאין באתם, ויאמרו, מארץ כנען לשבר-אכל.  מב,ח ויכר יוסף, את-אחיו; והם, לא הכרהו.  מב,ט ויזכר יוסף--את החלמות, אשר חלם להם; ויאמר אלהם מרגלים אתם, לראות את-ערות הארץ באתם.  מב,י ויאמרו אליו, לא אדני; ועבדיך באו, לשבר-אכל.  מב,יא כלנו, בני איש-אחד נחנו; כנים אנחנו, לא-היו עבדיך מרגלים.  מב,יב ויאמר, אלהם:  לא, כי-ערות הארץ באתם לראות.  מב,יג ויאמרו, שנים עשר עבדיך אחים אנחנו בני איש-אחד--בארץ כנען; והנה הקטן את-אבינו היום, והאחד איננו.  מב,יד ויאמר אלהם, יוסף:  הוא, אשר דברתי אלכם לאמר--מרגלים אתם.  מב,טו בזאת, תבחנו:  חי פרעה אם-תצאו מזה, כי אם-בבוא אחיכם הקטן הנה.  מב,טז שלחו מכם אחד, ויקח את-אחיכם, ואתם האסרו, ויבחנו דבריכם האמת אתכם; ואם-לא--חי פרעה, כי מרגלים אתם.  מב,יז ויאסף אתם אל-משמר, שלשת ימים.  מב,יח ויאמר אלהם יוסף ביום השלישי, זאת עשו וחיו; את-האלהים, אני ירא.  מב,יט אם-כנים אתם--אחיכם אחד, יאסר בבית משמרכם; ואתם לכו הביאו, שבר רעבון בתיכם.  מב,כ ואת-אחיכם הקטן תביאו אלי, ויאמנו דבריכם ולא תמותו; ויעשו-כן.  מב,כא ויאמרו איש אל-אחיו, אבל אשמים אנחנו על-אחינו, אשר ראינו צרת נפשו בהתחננו אלינו, ולא שמענו; על-כן באה אלינו, הצרה הזאת.  מב,כב ויען ראובן אתם לאמר, הלוא אמרתי אליכם לאמר אל-תחטאו בילד--ולא שמעתם; וגם-דמו, הנה נדרש.  מב,כג והם לא ידעו, כי שמע יוסף:  כי המליץ, בינתם.  מב,כד ויסב מעליהם, ויבך; וישב אלהם, וידבר אלהם, ויקח מאתם את-שמעון, ויאסר אתו לעיניהם.  מב,כה ויצו יוסף, וימלאו את-כליהם בר, ולהשיב כספיהם איש אל-שקו, ולתת להם צדה לדרך; ויעש להם, כן.  מב,כו וישאו את-שברם, על-חמריהם; וילכו, משם.  מב,כז ויפתח האחד את-שקו, לתת מספוא לחמרו--במלון; וירא, את-כספו, והנה-הוא, בפי אמתחתו.  מב,כח ויאמר אל-אחיו הושב כספי, וגם הנה באמתחתי; ויצא לבם, ויחרדו איש אל-אחיו לאמר, מה-זאת עשה אלהים, לנו.  מב,כט ויבאו אל-יעקב אביהם, ארצה כנען; ויגידו לו, את כל-הקרת אתם לאמר.  מב,ל דבר האיש אדני הארץ, אתנו--קשות; ויתן אתנו, כמרגלים את-הארץ.  מב,לא ונאמר אליו, כנים אנחנו:  לא היינו, מרגלים.  מב,לב שנים-עשר אנחנו אחים, בני אבינו; האחד איננו, והקטן היום את-אבינו בארץ כנען.  מב,לג ויאמר אלינו, האיש אדני הארץ, בזאת אדע, כי כנים אתם:  אחיכם האחד הניחו אתי, ואת-רעבון בתיכם קחו ולכו.  מב,לד והביאו את-אחיכם הקטן, אלי, ואדעה כי לא מרגלים אתם, כי כנים אתם; את-אחיכם אתן לכם, ואת-הארץ תסחרו.  מב,לה ויהי, הם מריקים שקיהם, והנה-איש צרור-כספו, בשקו; ויראו את-צררות כספיהם, המה ואביהם--וייראו.  מב,לו ויאמר אלהם יעקב אביהם, אתי שכלתם:  יוסף איננו, ושמעון איננו, ואת-בנימן תקחו, עלי היו כלנה.  מב,לז ויאמר ראובן, אל-אביו לאמר, את-שני בני תמית, אם-לא אביאנו אליך; תנה אתו על-ידי, ואני אשיבנו אליך.  מב,לח ויאמר, לא-ירד בני עמכם:  כי-אחיו מת והוא לבדו נשאר, וקראהו אסון בדרך אשר תלכו-בה, והורדתם את-שיבתי ביגון, שאולה.  מג,א והרעב, כבד בארץ.  מג,ב ויהי, כאשר כלו לאכל את-השבר, אשר הביאו, ממצרים; ויאמר אליהם אביהם, שבו שברו-לנו מעט-אכל.  מג,ג ויאמר אליו יהודה, לאמר:  העד העד בנו האיש לאמר לא-תראו פני, בלתי אחיכם אתכם.  מג,ד אם-ישך משלח את-אחינו, אתנו--נרדה, ונשברה לך אכל.  מג,ה ואם-אינך משלח, לא נרד:  כי-האיש אמר אלינו, לא-תראו פני, בלתי, אחיכם אתכם.  מג,ו ויאמר, ישראל, למה הרעתם, לי--להגיד לאיש, העוד לכם אח.  מג,ז ויאמרו שאול שאל-האיש לנו ולמולדתנו לאמר, העוד אביכם חי היש לכם אח, ונגד-לו, על-פי הדברים האלה; הידוע נדע--כי יאמר, הורידו את-אחיכם.  מג,ח ויאמר יהודה אל-ישראל אביו, שלחה הנער אתי--ונקומה ונלכה; ונחיה ולא נמות, גם-אנחנו גם-אתה גם-טפנו.  מג,ט אנכי, אערבנו--מידי, תבקשנו:  אם-לא הביאתיו אליך והצגתיו לפניך, וחטאתי לך כל-הימים.  מג,י כי, לולא התמהמהנו--כי-עתה שבנו, זה פעמים.  מג,יא ויאמר אלהם ישראל אביהם, אם-כן אפוא זאת עשו--קחו מזמרת הארץ בכליכם, והורידו לאיש מנחה:  מעט צרי, ומעט דבש, נכאת ולט, בטנים ושקדים.  מג,יב וכסף משנה, קחו בידכם; ואת-הכסף המושב בפי אמתחתיכם, תשיבו בידכם--אולי משגה, הוא.  מג,יג ואת-אחיכם, קחו; וקומו, שובו אל-האיש.  מג,יד ואל שדי, יתן לכם רחמים לפני האיש, ושלח לכם את-אחיכם אחר, ואת-בנימין; ואני, כאשר שכלתי שכלתי.  מג,טו ויקחו האנשים את-המנחה הזאת, ומשנה-כסף לקחו בידם ואת-בנימן; ויקמו וירדו מצרים, ויעמדו לפני יוסף.  מג,טז וירא יוסף אתם, את-בנימין, ויאמר לאשר על-ביתו, הבא את-האנשים הביתה; וטבח טבח והכן, כי אתי יאכלו האנשים בצהרים.  מג,יז ויעש האיש, כאשר אמר יוסף; ויבא האיש את-האנשים, ביתה יוסף.  מג,יח וייראו האנשים, כי הובאו בית יוסף, ויאמרו על-דבר הכסף השב באמתחתינו בתחלה, אנחנו מובאים--להתגלל עלינו ולהתנפל עלינו, ולקחת אתנו לעבדים ואת-חמרינו.  מג,יט ויגשו, אל-האיש, אשר, על-בית יוסף; וידברו אליו, פתח הבית.  מג,כ ויאמרו, בי אדני; ירד ירדנו בתחלה, לשבר-אכל.  מג,כא ויהי כי-באנו אל-המלון, ונפתחה את-אמתחתינו, והנה כסף-איש בפי אמתחתו, כספנו במשקלו; ונשב אתו, בידנו.  מג,כב וכסף אחר הורדנו בידנו, לשבר-אכל; לא ידענו, מי-שם כספנו באמתחתינו.  מג,כג ויאמר שלום לכם אל-תיראו, אלהיכם ואלהי אביכם נתן לכם מטמון באמתחתיכם--כספכם, בא אלי; ויוצא אלהם, את-שמעון.  מג,כד ויבא האיש את-האנשים, ביתה יוסף; ויתן-מים וירחצו רגליהם, ויתן מספוא לחמריהם.  מג,כה ויכינו, את-המנחה, עד-בוא יוסף, בצהרים:  כי שמעו, כי-שם יאכלו לחם.  מג,כו ויבא יוסף הביתה, ויביאו לו את-המנחה אשר-בידם הביתה; וישתחוו-לו, ארצה.  מג,כז וישאל להם, לשלום, ויאמר השלום אביכם הזקן, אשר אמרתם--העודנו, חי.  מג,כח ויאמרו, שלום לעבדך לאבינו--עודנו חי; ויקדו, וישתחו (וישתחוו).  מג,כט וישא עיניו, וירא את-בנימין אחיו בן-אמו, ויאמר הזה אחיכם הקטן, אשר אמרתם אלי; ויאמר, אלהים יחנך בני.  מג,ל וימהר יוסף, כי-נכמרו רחמיו אל-אחיו, ויבקש, לבכות; ויבא החדרה, ויבך שמה.  מג,לא וירחץ פניו, ויצא; ויתאפק--ויאמר, שימו לחם.  מג,לב וישימו לו לבדו, ולהם לבדם; ולמצרים האכלים אתו, לבדם--כי לא יוכלון המצרים לאכל את-העברים לחם, כי-תועבה הוא למצרים.  מג,לג וישבו לפניו--הבכר כבכרתו, והצעיר כצערתו; ויתמהו האנשים, איש אל-רעהו.  מג,לד וישא משאת מאת פניו, אלהם, ותרב משאת בנימן ממשאת כלם, חמש ידות; וישתו וישכרו, עמו.  מד,א ויצו את-אשר על-ביתו, לאמר, מלא את-אמתחת האנשים אכל, כאשר יוכלון שאת; ושים כסף-איש, בפי אמתחתו.  מד,ב ואת-גביעי גביע הכסף, תשים בפי אמתחת הקטן, ואת, כסף שברו; ויעש, כדבר יוסף אשר דבר.  מד,ג הבקר, אור; והאנשים שלחו, המה וחמריהם.  מד,ד הם יצאו את-העיר, לא הרחיקו, ויוסף אמר לאשר על-ביתו, קום רדף אחרי האנשים; והשגתם ואמרת אלהם, למה שלמתם רעה תחת טובה.  מד,ה הלוא זה, אשר ישתה אדני בו, והוא, נחש ינחש בו; הרעתם, אשר עשיתם.  מד,ו וישגם; וידבר אלהם, את-הדברים האלה.  מד,ז ויאמרו אליו--למה ידבר אדני, כדברים האלה; חלילה, לעבדיך, מעשות, כדבר הזה.  מד,ח הן כסף, אשר מצאנו בפי אמתחתינו--השיבנו אליך, מארץ כנען; ואיך, נגנב מבית אדניך, כסף, או זהב.  מד,ט אשר ימצא אתו מעבדיך, ומת; וגם-אנחנו, נהיה לאדני לעבדים.  מד,י ויאמר, גם-עתה כדבריכם כן-הוא:  אשר ימצא אתו יהיה-לי עבד, ואתם תהיו נקים.  מד,יא וימהרו, ויורדו איש את-אמתחתו--ארצה; ויפתחו, איש אמתחתו.  מד,יב ויחפש--בגדול החל, ובקטן כלה; וימצא, הגביע, באמתחת, בנימן.  מד,יג ויקרעו, שמלתם; ויעמס איש על-חמרו, וישבו העירה.  מד,יד ויבא יהודה ואחיו ביתה יוסף, והוא עודנו שם; ויפלו לפניו, ארצה.  מד,טו ויאמר להם יוסף, מה-המעשה הזה אשר עשיתם; הלוא ידעתם, כי-נחש ינחש איש אשר כמני.  מד,טז ויאמר יהודה, מה-נאמר לאדני, מה-נדבר, ומה-נצטדק; האלהים, מצא את-עו‍ן עבדיך--הננו עבדים לאדני, גם-אנחנו גם אשר-נמצא הגביע בידו.  מד,יז ויאמר--חלילה לי, מעשות זאת; האיש אשר נמצא הגביע בידו, הוא יהיה-לי עבד, ואתם, עלו לשלום אל-אביכם.  {ס}  מד,יח ויגש אליו יהודה, ויאמר בי אדני, ידבר-נא עבדך דבר באזני אדני, ואל-יחר אפך בעבדך:  כי כמוך, כפרעה.  מד,יט אדני שאל, את-עבדיו לאמר:  היש-לכם אב, או-אח.  מד,כ ונאמר, אל-אדני, יש-לנו אב זקן, וילד זקנים קטן; ואחיו מת, ויותר הוא לבדו לאמו ואביו אהבו.  מד,כא ותאמר, אל-עבדיך, הורדהו, אלי; ואשימה עיני, עליו.  מד,כב ונאמר, אל-אדני, לא-יוכל הנער, לעזב את-אביו:  ועזב את-אביו, ומת.  מד,כג ותאמר, אל-עבדיך, אם-לא ירד אחיכם הקטן, אתכם--לא תספון, לראות פני.  מד,כד ויהי כי עלינו, אל-עבדך אבי; ונגד-לו--את, דברי אדני.  מד,כה ויאמר, אבינו:  שבו, שברו-לנו מעט-אכל.  מד,כו ונאמר, לא נוכל לרדת:  אם-יש אחינו הקטן אתנו, וירדנו--כי-לא נוכל לראות פני האיש, ואחינו הקטן איננו אתנו.  מד,כז ויאמר עבדך אבי, אלינו:  אתם ידעתם, כי שנים ילדה-לי אשתי.  מד,כח ויצא האחד, מאתי, ואמר, אך טרף טרף; ולא ראיתיו, עד-הנה.  מד,כט ולקחתם גם-את-זה מעם פני, וקרהו אסון--והורדתם את-שיבתי ברעה, שאלה.  מד,ל ועתה, כבאי אל-עבדך אבי, והנער, איננו אתנו; ונפשו, קשורה בנפשו.  מד,לא והיה, כראותו כי-אין הנער--ומת; והורידו עבדיך את-שיבת עבדך אבינו, ביגון--שאלה.  מד,לב כי עבדך ערב את-הנער, מעם אבי לאמר:  אם-לא אביאנו אליך, וחטאתי לאבי כל-הימים.  מד,לג ועתה, ישב-נא עבדך תחת הנער--עבד, לאדני; והנער, יעל עם-אחיו.  מד,לד כי-איך אעלה אל-אבי, והנער איננו אתי:  פן אראה ברע, אשר ימצא את-אבי.  מה,א ולא-יכל יוסף להתאפק, לכל הנצבים עליו, ויקרא, הוציאו כל-איש מעלי; ולא-עמד איש אתו, בהתודע יוסף אל-אחיו.  מה,ב ויתן את-קלו, בבכי; וישמעו מצרים, וישמע בית פרעה.  מה,ג ויאמר יוסף אל-אחיו אני יוסף, העוד אבי חי; ולא-יכלו אחיו לענות אתו, כי נבהלו מפניו.  מה,ד ויאמר יוסף אל-אחיו גשו-נא אלי, ויגשו; ויאמר, אני יוסף אחיכם, אשר-מכרתם אתי, מצרימה.  מה,ה ועתה אל-תעצבו, ואל-יחר בעיניכם, כי-מכרתם אתי, הנה:  כי למחיה, שלחני אלהים לפניכם.  מה,ו כי-זה שנתים הרעב, בקרב הארץ; ועוד חמש שנים, אשר אין-חריש וקציר.  מה,ז וישלחני אלהים לפניכם, לשום לכם שארית בארץ, ולהחיות לכם, לפליטה גדלה.  מה,ח ועתה, לא-אתם שלחתם אתי הנה, כי, האלהים; וישימני לאב לפרעה, ולאדון לכל-ביתו, ומשל, בכל-ארץ מצרים.  מה,ט מהרו, ועלו אל-אבי, ואמרתם אליו כה אמר בנך יוסף, שמני אלהים לאדון לכל-מצרים; רדה אלי, אל-תעמד.  מה,י וישבת בארץ-גשן, והיית קרוב אלי--אתה, ובניך ובני בניך; וצאנך ובקרך, וכל-אשר-לך.  מה,יא וכלכלתי אתך שם, כי-עוד חמש שנים רעב:  פן-תורש אתה וביתך, וכל-אשר-לך.  מה,יב והנה עיניכם ראות, ועיני אחי בנימין:  כי-פי, המדבר אליכם.  מה,יג והגדתם לאבי, את-כל-כבודי במצרים, ואת, כל-אשר ראיתם; ומהרתם והורדתם את-אבי, הנה.  מה,יד ויפל על-צוארי בנימן-אחיו, ויבך; ובנימן--בכה, על-צואריו.  מה,טו וינשק לכל-אחיו, ויבך עלהם; ואחרי כן, דברו אחיו אתו.  מה,טז והקל נשמע, בית פרעה לאמר, באו, אחי יוסף; וייטב בעיני פרעה, ובעיני עבדיו.  מה,יז ויאמר פרעה אל-יוסף, אמר אל-אחיך זאת עשו:  טענו, את-בעירכם, ולכו-באו, ארצה כנען.  מה,יח וקחו את-אביכם ואת-בתיכם, ובאו אלי; ואתנה לכם, את-טוב ארץ מצרים, ואכלו, את-חלב הארץ.  מה,יט ואתה צויתה, זאת עשו:  קחו-לכם מארץ מצרים עגלות, לטפכם ולנשיכם, ונשאתם את-אביכם, ובאתם.  מה,כ ועינכם, אל-תחס על-כליכם:  כי-טוב כל-ארץ מצרים, לכם הוא.  מה,כא ויעשו-כן בני ישראל, ויתן להם יוסף עגלות על-פי פרעה; ויתן להם צדה, לדרך.  מה,כב לכלם נתן לאיש, חלפות שמלת; ולבנימן נתן שלש מאות כסף, וחמש חלפת שמלת.  מה,כג ולאביו שלח כזאת, עשרה חמרים, נשאים, מטוב מצרים; ועשר אתנת נשאת בר ולחם ומזון, לאביו--לדרך.  מה,כד וישלח את-אחיו, וילכו; ויאמר אלהם, אל-תרגזו בדרך.  מה,כה ויעלו, ממצרים; ויבאו ארץ כנען, אל-יעקב אביהם.  מה,כו ויגדו לו לאמר, עוד יוסף חי, וכי-הוא משל, בכל-ארץ מצרים; ויפג לבו, כי לא-האמין להם.  מה,כז וידברו אליו, את כל-דברי יוסף אשר דבר אלהם, וירא את-העגלות, אשר-שלח יוסף לשאת אתו; ותחי, רוח יעקב אביהם.  מה,כח ויאמר, ישראל, רב עוד-יוסף בני, חי; אלכה ואראנו, בטרם אמות.  מו,א ויסע ישראל וכל-אשר-לו, ויבא בארה שבע; ויזבח זבחים, לאלהי אביו יצחק.  מו,ב ויאמר אלהים לישראל במראת הלילה, ויאמר יעקב יעקב; ויאמר, הנני.  מו,ג ויאמר, אנכי האל אלהי אביך; אל-תירא מרדה מצרימה, כי-לגוי גדול אשימך שם.  מו,ד אנכי, ארד עמך מצרימה, ואנכי, אעלך גם-עלה; ויוסף, ישית ידו על-עיניך.  מו,ה ויקם יעקב, מבאר שבע; וישאו בני-ישראל את-יעקב אביהם, ואת-טפם ואת-נשיהם, בעגלות, אשר-שלח פרעה לשאת אתו.  מו,ו ויקחו את-מקניהם, ואת-רכושם אשר רכשו בארץ כנען, ויבאו, מצרימה:  יעקב, וכל-זרעו אתו.  מו,ז בניו ובני בניו, אתו, בנתיו ובנות בניו, וכל-זרעו--הביא אתו, מצרימה.  {ס}  מו,ח ואלה שמות בני-ישראל הבאים מצרימה, יעקב ובניו:  בכר יעקב, ראובן.  מו,ט ובני, ראובן--חנוך ופלוא, וחצרן וכרמי.  מו,י ובני שמעון, ימואל וימין ואהד--ויכין וצחר; ושאול, בן-הכנענית.  מו,יא ובני, לוי--גרשון, קהת ומררי.  מו,יב ובני יהודה, ער ואונן ושלה--ופרץ וזרח; וימת ער ואונן בארץ כנען, ויהיו בני-פרץ חצרן וחמול.  מו,יג ובני, יששכר--תולע ופוה, ויוב ושמרן.  מו,יד ובני, זבלון--סרד ואלון, ויחלאל.  מו,טו אלה בני לאה, אשר ילדה ליעקב בפדן ארם, ואת, דינה בתו:  כל-נפש בניו ובנותיו, שלשים ושלש.  מו,טז ובני גד, צפיון וחגי שוני ואצבן, ערי וארודי, ואראלי.  מו,יז ובני אשר, ימנה וישוה וישוי ובריעה--ושרח אחתם; ובני בריעה, חבר ומלכיאל.  מו,יח אלה בני זלפה, אשר-נתן לבן ללאה בתו; ותלד את-אלה ליעקב, שש עשרה נפש.  מו,יט בני רחל אשת יעקב, יוסף ובנימן.  מו,כ ויולד ליוסף, בארץ מצרים, אשר ילדה-לו אסנת, בת-פוטי פרע כהן אן--את-מנשה, ואת-אפרים.  מו,כא ובני בנימן, בלע ובכר ואשבל, גרא ונעמן, אחי וראש; מפים וחפים, וארד.  מו,כב אלה בני רחל, אשר ילד ליעקב--כל-נפש, ארבעה עשר.  מו,כג ובני-דן, חשים.  מו,כד ובני, נפתלי--יחצאל וגוני, ויצר ושלם.  מו,כה אלה בני בלהה, אשר-נתן לבן לרחל בתו; ותלד את-אלה ליעקב, כל-נפש שבעה.  מו,כו כל-הנפש הבאה ליעקב מצרימה, יצאי ירכו, מלבד, נשי בני-יעקב--כל-נפש, ששים ושש.  מו,כז ובני יוסף אשר-ילד-לו במצרים, נפש שנים:  כל-הנפש לבית-יעקב הבאה מצרימה, שבעים.  {ס}  מו,כח ואת-יהודה שלח לפניו, אל-יוסף, להורת לפניו, גשנה; ויבאו, ארצה גשן.  מו,כט ויאסר יוסף מרכבתו, ויעל לקראת-ישראל אביו גשנה; וירא אליו, ויפל על-צואריו, ויבך על-צואריו, עוד.  מו,ל ויאמר ישראל אל-יוסף, אמותה הפעם, אחרי ראותי את-פניך, כי עודך חי.  מו,לא ויאמר יוסף אל-אחיו ואל-בית אביו, אעלה ואגידה לפרעה; ואמרה אליו, אחי ובית-אבי אשר בארץ-כנען באו אלי.  מו,לב והאנשים רעי צאן, כי-אנשי מקנה היו; וצאנם ובקרם וכל-אשר להם, הביאו.  מו,לג והיה, כי-יקרא לכם פרעה; ואמר, מה-מעשיכם.  מו,לד ואמרתם, אנשי מקנה היו עבדיך מנעורינו ועד-עתה--גם-אנחנו, גם-אבתינו:  בעבור, תשבו בארץ גשן, כי-תועבת מצרים, כל-רעה צאן.  מז,א ויבא יוסף, ויגד לפרעה, ויאמר אבי ואחי וצאנם ובקרם וכל-אשר להם, באו מארץ כנען; והנם, בארץ גשן.  מז,ב ומקצה אחיו, לקח חמשה אנשים; ויצגם, לפני פרעה.  מז,ג ויאמר פרעה אל-אחיו, מה-מעשיכם; ויאמרו אל-פרעה, רעה צאן עבדיך--גם-אנחנו, גם-אבותינו.  מז,ד ויאמרו אל-פרעה, לגור בארץ באנו, כי-אין מרעה לצאן אשר לעבדיך, כי-כבד הרעב בארץ כנען; ועתה ישבו-נא עבדיך, בארץ גשן.  מז,ה ויאמר פרעה, אל-יוסף לאמר:  אביך ואחיך, באו אליך.  מז,ו ארץ מצרים, לפניך הוא--במיטב הארץ, הושב את-אביך ואת-אחיך:  ישבו, בארץ גשן--ואם-ידעת ויש-בם אנשי-חיל, ושמתם שרי מקנה על-אשר-לי.  מז,ז ויבא יוסף את-יעקב אביו, ויעמדהו לפני פרעה; ויברך יעקב, את-פרעה.  מז,ח ויאמר פרעה, אל-יעקב:  כמה, ימי שני חייך.  מז,ט ויאמר יעקב, אל-פרעה, ימי שני מגורי, שלשים ומאת שנה:  מעט ורעים, היו ימי שני חיי, ולא השיגו את-ימי שני חיי אבתי, בימי מגוריהם.  מז,י ויברך יעקב, את-פרעה; ויצא, מלפני פרעה.  מז,יא ויושב יוסף, את-אביו ואת-אחיו, ויתן להם אחזה בארץ מצרים, במיטב הארץ בארץ רעמסס--כאשר, צוה פרעה.  מז,יב ויכלכל יוסף את-אביו ואת-אחיו, ואת כל-בית אביו--לחם, לפי הטף.  מז,יג ולחם אין בכל-הארץ, כי-כבד הרעב מאד; ותלה ארץ מצרים, וארץ כנען, מפני, הרעב.  מז,יד וילקט יוסף, את-כל-הכסף הנמצא בארץ-מצרים ובארץ כנען, בשבר, אשר-הם שברים; ויבא יוסף את-הכסף, ביתה פרעה.  מז,טו ויתם הכסף, מארץ מצרים ומארץ כנען, ויבאו כל-מצרים אל-יוסף לאמר הבה-לנו לחם, ולמה נמות נגדך:  כי אפס, כסף.  מז,טז ויאמר יוסף הבו מקניכם, ואתנה לכם במקניכם--אם-אפס, כסף.  מז,יז ויביאו את-מקניהם, אל-יוסף, ויתן להם יוסף לחם בסוסים ובמקנה הצאן ובמקנה הבקר, ובחמרים; וינהלם בלחם בכל-מקנהם, בשנה ההוא.  מז,יח ותתם, השנה ההוא, ויבאו אליו בשנה השנית ויאמרו לו לא-נכחד מאדני, כי אם-תם הכסף ומקנה הבהמה אל-אדני:  לא נשאר לפני אדני, בלתי אם-גויתנו ואדמתנו.  מז,יט למה נמות לעיניך, גם-אנחנו גם אדמתנו--קנה-אתנו ואת-אדמתנו, בלחם; ונהיה אנחנו ואדמתנו, עבדים לפרעה, ותן-זרע ונחיה ולא נמות, והאדמה לא תשם.  מז,כ ויקן יוסף את-כל-אדמת מצרים, לפרעה, כי-מכרו מצרים איש שדהו, כי-חזק עלהם הרעב; ותהי הארץ, לפרעה.  מז,כא ואת-העם--העביר אתו, לערים:  מקצה גבול-מצרים, ועד-קצהו.  מז,כב רק אדמת הכהנים, לא קנה:  כי חק לכהנים מאת פרעה, ואכלו את-חקם אשר נתן להם פרעה--על-כן, לא מכרו את-אדמתם.  מז,כג ויאמר יוסף אל-העם, הן קניתי אתכם היום ואת-אדמתכם לפרעה; הא-לכם זרע, וזרעתם את-האדמה.  מז,כד והיה, בתבואת, ונתתם חמישית, לפרעה; וארבע הידת יהיה לכם לזרע השדה ולאכלכם, ולאשר בבתיכם--ולאכל לטפכם.  מז,כה ויאמרו, החיתנו; נמצא-חן בעיני אדני, והיינו עבדים לפרעה.  מז,כו וישם אתה יוסף לחק עד-היום הזה על-אדמת מצרים, לפרעה--לחמש:  רק אדמת הכהנים, לבדם--לא היתה, לפרעה.  מז,כז וישב ישראל בארץ מצרים, בארץ גשן; ויאחזו בה, ויפרו וירבו מאד.  מז,כח ויחי יעקב בארץ מצרים, שבע עשרה שנה; ויהי ימי-יעקב, שני חייו--שבע שנים, וארבעים ומאת שנה.  מז,כט ויקרבו ימי-ישראל, למות, ויקרא לבנו ליוסף ויאמר לו אם-נא מצאתי חן בעיניך, שים-נא ידך תחת ירכי; ועשית עמדי חסד ואמת, אל-נא תקברני במצרים.  מז,ל ושכבתי, עם-אבתי, ונשאתני ממצרים, וקברתני בקברתם; ויאמר, אנכי אעשה כדברך.  מז,לא ויאמר, השבעה לי--וישבע, לו; וישתחו ישראל, על-ראש המטה.  {פ}
מח,א ויהי, אחרי הדברים האלה, ויאמר ליוסף, הנה אביך חלה; ויקח את-שני בניו, עמו--את-מנשה, ואת-אפרים.  מח,ב ויגד ליעקב--ויאמר, הנה בנך יוסף בא אליך; ויתחזק, ישראל, וישב, על-המטה.  מח,ג ויאמר יעקב אל-יוסף, אל שדי נראה-אלי בלוז בארץ כנען; ויברך, אתי.  מח,ד ויאמר אלי, הנני מפרך והרביתך, ונתתיך, לקהל עמים; ונתתי את-הארץ הזאת, לזרעך אחריך--אחזת עולם.  מח,ה ועתה שני-בניך הנולדים לך בארץ מצרים, עד-באי אליך מצרימה--לי-הם:  אפרים, ומנשה--כראובן ושמעון, יהיו-לי.  מח,ו ומולדתך אשר-הולדת אחריהם, לך יהיו; על שם אחיהם יקראו, בנחלתם.  מח,ז ואני בבאי מפדן, מתה עלי רחל בארץ כנען בדרך, בעוד כברת-ארץ, לבא אפרתה; ואקברה שם בדרך אפרת, הוא בית לחם.  מח,ח וירא ישראל, את-בני יוסף; ויאמר, מי-אלה.  מח,ט ויאמר יוסף, אל-אביו, בני הם, אשר-נתן-לי אלהים בזה; ויאמר, קחם-נא אלי ואברכם.  מח,י ועיני ישראל כבדו מזקן, לא יוכל לראות; ויגש אתם אליו, וישק להם ויחבק להם.  מח,יא ויאמר ישראל אל-יוסף, ראה פניך לא פללתי; והנה הראה אתי אלהים, גם את-זרעך.  מח,יב ויוצא יוסף אתם, מעם ברכיו; וישתחו לאפיו, ארצה.  מח,יג ויקח יוסף, את-שניהם--את-אפרים בימינו משמאל ישראל, ואת-מנשה בשמאלו מימין ישראל; ויגש, אליו.  מח,יד וישלח ישראל את-ימינו וישת על-ראש אפרים, והוא הצעיר, ואת-שמאלו, על-ראש מנשה:  שכל, את-ידיו, כי מנשה, הבכור.  מח,טו ויברך את-יוסף, ויאמר:  האלהים אשר התהלכו אבתי לפניו, אברהם ויצחק--האלהים הרעה אתי, מעודי עד-היום הזה.  מח,טז המלאך הגאל אתי מכל-רע, יברך את-הנערים, ויקרא בהם שמי, ושם אבתי אברהם ויצחק; וידגו לרב, בקרב הארץ.  מח,יז וירא יוסף, כי-ישית אביו יד-ימינו על-ראש אפרים--וירע בעיניו; ויתמך יד-אביו, להסיר אתה מעל ראש-אפרים--על-ראש מנשה.  מח,יח ויאמר יוסף אל-אביו, לא-כן אבי:  כי-זה הבכר, שים ימינך על-ראשו.  מח,יט וימאן אביו, ויאמר ידעתי בני ידעתי--גם-הוא יהיה-לעם, וגם-הוא יגדל; ואולם, אחיו הקטן יגדל ממנו, וזרעו, יהיה מלא-הגוים.  מח,כ ויברכם ביום ההוא, לאמור, בך יברך ישראל לאמר, ישמך אלהים כאפרים וכמנשה; וישם את-אפרים, לפני מנשה.  מח,כא ויאמר ישראל אל-יוסף, הנה אנכי מת; והיה אלהים, עמכם, והשיב אתכם, אל-ארץ אבתיכם.  מח,כב ואני נתתי לך, שכם אחד--על-אחיך:  אשר לקחתי מיד האמרי, בחרבי ובקשתי.  {פ}
מט,א ויקרא יעקב, אל-בניו; ויאמר, האספו ואגידה לכם, את אשר-יקרא אתכם, באחרית הימים.  מט,ב הקבצו ושמעו, בני יעקב; ושמעו, אל-ישראל אביכם.  מט,ג ראובן בכרי אתה, כחי וראשית אוני--יתר שאת, ויתר עז.  מט,ד פחז כמים אל-תותר, כי עלית משכבי אביך; אז חללת, יצועי עלה.  {פ}
מט,ה שמעון ולוי, אחים--כלי חמס, מכרתיהם.  מט,ו בסדם אל-תבא נפשי, בקהלם אל-תחד כבדי:  כי באפם הרגו איש, וברצנם עקרו-שור.  מט,ז ארור אפם כי עז, ועברתם כי קשתה; אחלקם ביעקב, ואפיצם בישראל.  {פ}
מט,ח יהודה, אתה יודוך אחיך--ידך, בערף איביך; ישתחוו לך, בני אביך.  מט,ט גור אריה יהודה, מטרף בני עלית; כרע רבץ כאריה וכלביא, מי יקימנו.  מט,י לא-יסור שבט מיהודה, ומחקק מבין רגליו, עד כי-יבא שילה, ולו יקהת עמים.  מט,יא אסרי לגפן עירה, ולשרקה בני אתנו; כבס ביין לבשו, ובדם-ענבים סותה.  מט,יב חכלילי עינים, מיין; ולבן-שנים, מחלב.  {פ}
מט,יג זבולן, לחוף ימים ישכן; והוא לחוף אנית, וירכתו על-צידן.  {פ}
מט,יד יששכר, חמר גרם--רבץ, בין המשפתים.  מט,טו וירא מנחה כי טוב, ואת-הארץ כי נעמה; ויט שכמו לסבל, ויהי למס-עבד.  {ס}  מט,טז דן, ידין עמו--כאחד, שבטי ישראל.  מט,יז יהי-דן נחש עלי-דרך, שפיפן עלי-ארח--הנשך, עקבי-סוס, ויפל רכבו, אחור.  מט,יח לישועתך, קויתי יהוה.  {ס}  מט,יט גד, גדוד יגודנו; והוא, יגד עקב.  {ס}  מט,כ מאשר, שמנה לחמו; והוא יתן, מעדני-מלך.  {ס}  מט,כא נפתלי, אילה שלחה--הנתן, אמרי-שפר.  {ס}  מט,כב בן פרת יוסף, בן פרת עלי-עין; בנות, צעדה עלי-שור.  מט,כג וימררהו, ורבו; וישטמהו, בעלי חצים.  מט,כד ותשב באיתן קשתו, ויפזו זרעי ידיו; מידי אביר יעקב, משם רעה אבן ישראל.  מט,כה מאל אביך ויעזרך, ואת שדי ויברכך, ברכת שמים מעל, ברכת תהום רבצת תחת; ברכת שדים, ורחם.  מט,כו ברכת אביך, גברו על-ברכת הורי, עד-תאות, גבעת עולם; תהיין לראש יוסף, ולקדקד נזיר אחיו.  {פ}
מט,כז בנימין זאב יטרף, בבקר יאכל עד; ולערב, יחלק שלל.  מט,כח כל-אלה שבטי ישראל, שנים עשר; וזאת אשר-דבר להם אביהם, ויברך אותם--איש אשר כברכתו, ברך אתם.  מט,כט ויצו אותם, ויאמר אלהם אני נאסף אל-עמי--קברו אתי, אל-אבתי:  אל-המערה--אשר בשדה, עפרון החתי.  מט,ל במערה אשר בשדה המכפלה, אשר על-פני-ממרא--בארץ כנען:  אשר קנה אברהם את-השדה, מאת עפרן החתי--לאחזת-קבר.  מט,לא שמה קברו את-אברהם, ואת שרה אשתו, שמה קברו את-יצחק, ואת רבקה אשתו; ושמה קברתי, את-לאה.  מט,לב מקנה השדה והמערה אשר-בו, מאת בני-חת.  מט,לג ויכל יעקב לצות את-בניו, ויאסף רגליו אל-המטה; ויגוע, ויאסף אל-עמיו.  נ,א ויפל יוסף, על-פני אביו; ויבך עליו, וישק-לו.  נ,ב ויצו יוסף את-עבדיו את-הרפאים, לחנט את-אביו; ויחנטו הרפאים, את-ישראל.  נ,ג וימלאו-לו ארבעים יום, כי כן ימלאו ימי החנטים; ויבכו אתו מצרים, שבעים יום.  נ,ד ויעברו, ימי בכיתו, וידבר יוסף, אל-בית פרעה לאמר:  אם-נא מצאתי חן, בעיניכם--דברו-נא, באזני פרעה לאמר.  נ,ה אבי השביעני לאמר, הנה אנכי מת--בקברי אשר כריתי לי בארץ כנען, שמה תקברני; ועתה, אעלה-נא ואקברה את-אבי--ואשובה.  נ,ו ויאמר, פרעה:  עלה וקבר את-אביך, כאשר השביעך.  נ,ז ויעל יוסף, לקבר את-אביו; ויעלו אתו כל-עבדי פרעה, זקני ביתו, וכל, זקני ארץ-מצרים.  נ,ח וכל בית יוסף, ואחיו ובית אביו:  רק, טפם וצאנם ובקרם--עזבו, בארץ גשן.  נ,ט ויעל עמו, גם-רכב גם-פרשים; ויהי המחנה, כבד מאד.  נ,י ויבאו עד-גרן האטד, אשר בעבר הירדן, ויספדו-שם, מספד גדול וכבד מאד; ויעש לאביו אבל, שבעת ימים.  נ,יא וירא יושב הארץ הכנעני את-האבל, בגרן האטד, ויאמרו, אבל-כבד זה למצרים; על-כן קרא שמה, אבל מצרים, אשר, בעבר הירדן.  נ,יב ויעשו בניו, לו--כן, כאשר צום.  נ,יג וישאו אתו בניו, ארצה כנען, ויקברו אתו, במערת שדה המכפלה:  אשר קנה אברהם את-השדה לאחזת-קבר, מאת עפרן החתי--על-פני ממרא.  נ,יד וישב יוסף מצרימה הוא ואחיו, וכל-העלים אתו לקבר את-אביו, אחרי, קברו את-אביו.  נ,טו ויראו אחי-יוסף, כי-מת אביהם, ויאמרו, לו ישטמנו יוסף; והשב ישיב, לנו, את כל-הרעה, אשר גמלנו אתו.  נ,טז ויצוו, אל-יוסף לאמר:  אביך צוה, לפני מותו לאמר.  נ,יז כה-תאמרו ליוסף, אנא שא נא פשע אחיך וחטאתם כי-רעה גמלוך, ועתה שא נא, לפשע עבדי אלהי אביך; ויבך יוסף, בדברם אליו.  נ,יח וילכו, גם-אחיו, ויפלו, לפניו; ויאמרו, הננו לך לעבדים.  נ,יט ויאמר אלהם יוסף, אל-תיראו:  כי התחת אלהים, אני.  נ,כ ואתם, חשבתם עלי רעה; אלהים, חשבה לטבה, למען עשה כיום הזה, להחית עם-רב.  נ,כא ועתה, אל-תיראו--אנכי אכלכל אתכם, ואת-טפכם; וינחם אותם, וידבר על-לבם.  נ,כב וישב יוסף במצרים, הוא ובית אביו; ויחי יוסף, מאה ועשר שנים.  נ,כג וירא יוסף לאפרים, בני שלשים; גם, בני מכיר בן-מנשה--ילדו, על-ברכי יוסף.  נ,כד ויאמר יוסף אל-אחיו, אנכי מת; ואלהים פקד יפקד אתכם, והעלה אתכם מן-הארץ הזאת, אל-הארץ, אשר נשבע לאברהם ליצחק וליעקב.  נ,כה וישבע יוסף, את-בני ישראל לאמר:  פקד יפקד אלהים אתכם, והעלתם את-עצמתי מזה.  נ,כו וימת יוסף, בן-מאה ועשר שנים; ויחנטו אתו, ויישם בארון במצרים.  {ש}

שמות

א,א ואלה, שמות בני ישראל, הבאים, מצרימה:  את יעקב, איש וביתו באו.  א,ב ראובן שמעון, לוי ויהודה.  א,ג יששכר זבולן, ובנימן.  א,ד דן ונפתלי, גד ואשר.  א,ה ויהי, כל-נפש יצאי ירך-יעקב--שבעים נפש; ויוסף, היה במצרים.  א,ו וימת יוסף וכל-אחיו, וכל הדור ההוא.  א,ז ובני ישראל, פרו וישרצו וירבו ויעצמו--במאד מאד; ותמלא הארץ, אתם.  {פ}
א,ח ויקם מלך-חדש, על-מצרים, אשר לא-ידע, את-יוסף.  א,ט ויאמר, אל-עמו:  הנה, עם בני ישראל--רב ועצום, ממנו.  א,י הבה נתחכמה, לו:  פן-ירבה, והיה כי-תקראנה מלחמה ונוסף גם-הוא על-שנאינו, ונלחם-בנו, ועלה מן-הארץ.  א,יא וישימו עליו שרי מסים, למען ענתו בסבלתם; ויבן ערי מסכנות, לפרעה--את-פתם, ואת-רעמסס.  א,יב וכאשר יענו אתו, כן ירבה וכן יפרץ; ויקצו, מפני בני ישראל.  א,יג ויעבדו מצרים את-בני ישראל, בפרך.  א,יד וימררו את-חייהם בעבדה קשה, בחמר ובלבנים, ובכל-עבדה, בשדה--את, כל-עבדתם, אשר-עבדו בהם, בפרך.  א,טו ויאמר מלך מצרים, למילדת העברית, אשר שם האחת שפרה, ושם השנית פועה.  א,טז ויאמר, בילדכן את-העבריות, וראיתן, על-האבנים:  אם-בן הוא והמתן אתו, ואם-בת הוא וחיה.  א,יז ותיראן המילדת, את-האלהים, ולא עשו, כאשר דבר אליהן מלך מצרים; ותחיין, את-הילדים.  א,יח ויקרא מלך-מצרים, למילדת, ויאמר להן, מדוע עשיתן הדבר הזה; ותחיין, את-הילדים.  א,יט ותאמרן המילדת אל-פרעה, כי לא כנשים המצרית העברית:  כי-חיות הנה, בטרם תבוא אלהן המילדת וילדו.  א,כ וייטב אלהים, למילדת; וירב העם ויעצמו, מאד.  א,כא ויהי, כי-יראו המילדת את-האלהים; ויעש להם, בתים.  א,כב ויצו פרעה, לכל-עמו לאמר:  כל-הבן הילוד, היארה תשליכהו, וכל-הבת, תחיון.  {פ}
ב,א וילך איש, מבית לוי; ויקח, את-בת-לוי.  ב,ב ותהר האשה, ותלד בן; ותרא אתו כי-טוב הוא, ותצפנהו שלשה ירחים.  ב,ג ולא-יכלה עוד, הצפינו, ותקח-לו תבת גמא, ותחמרה בחמר ובזפת; ותשם בה את-הילד, ותשם בסוף על-שפת היאר.  ב,ד ותתצב אחתו, מרחק, לדעה, מה-יעשה לו.  ב,ה ותרד בת-פרעה לרחץ על-היאר, ונערתיה הלכת על-יד היאר; ותרא את-התבה בתוך הסוף, ותשלח את-אמתה ותקחה.  ב,ו ותפתח ותראהו את-הילד, והנה-נער בכה; ותחמל עליו--ותאמר, מילדי העברים זה.  ב,ז ותאמר אחתו, אל-בת-פרעה, האלך וקראתי לך אשה מינקת, מן העברית; ותינק לך, את-הילד.  ב,ח ותאמר-לה בת-פרעה, לכי; ותלך, העלמה, ותקרא, את-אם הילד.  ב,ט ותאמר לה בת-פרעה, היליכי את-הילד הזה והינקהו לי, ואני, אתן את-שכרך; ותקח האשה הילד, ותניקהו.  ב,י ויגדל הילד, ותבאהו לבת-פרעה, ויהי-לה, לבן; ותקרא שמו, משה, ותאמר, כי מן-המים משיתהו.  ב,יא ויהי בימים ההם, ויגדל משה ויצא אל-אחיו, וירא, בסבלתם; וירא איש מצרי, מכה איש-עברי מאחיו.  ב,יב ויפן כה וכה, וירא כי אין איש; ויך, את-המצרי, ויטמנהו, בחול.  ב,יג ויצא ביום השני, והנה שני-אנשים עברים נצים; ויאמר, לרשע, למה תכה, רעך.  ב,יד ויאמר מי שמך לאיש שר ושפט, עלינו--הלהרגני אתה אמר, כאשר הרגת את-המצרי; ויירא משה ויאמר, אכן נודע הדבר.  ב,טו וישמע פרעה את-הדבר הזה, ויבקש להרג את-משה; ויברח משה מפני פרעה, וישב בארץ-מדין וישב על-הבאר.  ב,טז ולכהן מדין, שבע בנות; ותבאנה ותדלנה, ותמלאנה את-הרהטים, להשקות, צאן אביהן.  ב,יז ויבאו הרעים, ויגרשום; ויקם משה ויושען, וישק את-צאנם.  ב,יח ותבאנה, אל-רעואל אביהן; ויאמר, מדוע מהרתן בא היום.  ב,יט ותאמרן--איש מצרי, הצילנו מיד הרעים; וגם-דלה דלה לנו, וישק את-הצאן.  ב,כ ויאמר אל-בנתיו, ואיו; למה זה עזבתן את-האיש, קראן לו ויאכל לחם.  ב,כא ויואל משה, לשבת את-האיש; ויתן את-צפרה בתו, למשה.  ב,כב ותלד בן, ויקרא את-שמו גרשם:  כי אמר--גר הייתי, בארץ נכריה.  {פ}
ב,כג ויהי בימים הרבים ההם, וימת מלך מצרים, ויאנחו בני-ישראל מן-העבדה, ויזעקו; ותעל שועתם אל-האלהים, מן-העבדה.  ב,כד וישמע אלהים, את-נאקתם; ויזכר אלהים את-בריתו, את-אברהם את-יצחק ואת-יעקב.  ב,כה וירא אלהים, את-בני ישראל; וידע, אלהים.  {ס}  ג,א ומשה, היה רעה את-צאן יתרו חתנו--כהן מדין; וינהג את-הצאן אחר המדבר, ויבא אל-הר האלהים חרבה.  ג,ב וירא מלאך יהוה אליו, בלבת-אש--מתוך הסנה; וירא, והנה הסנה בער באש, והסנה, איננו אכל.  ג,ג ויאמר משה--אסרה-נא ואראה, את-המראה הגדל הזה:  מדוע, לא-יבער הסנה.  ג,ד וירא יהוה, כי סר לראות; ויקרא אליו אלהים מתוך הסנה, ויאמר משה משה--ויאמר הנני.  ג,ה ויאמר, אל-תקרב הלם; של-נעליך, מעל רגליך--כי המקום אשר אתה עומד עליו, אדמת-קדש הוא.  ג,ו ויאמר, אנכי אלהי אביך, אלהי אברהם אלהי יצחק, ואלהי יעקב; ויסתר משה, פניו, כי ירא, מהביט אל-האלהים.  ג,ז ויאמר יהוה, ראה ראיתי את-עני עמי אשר במצרים; ואת-צעקתם שמעתי מפני נגשיו, כי ידעתי את-מכאביו.  ג,ח וארד להצילו מיד מצרים, ולהעלתו מן-הארץ ההוא, אל-ארץ טובה ורחבה, אל-ארץ זבת חלב ודבש--אל-מקום הכנעני, והחתי, והאמרי והפרזי, והחוי והיבוסי.  ג,ט ועתה, הנה צעקת בני-ישראל באה אלי; וגם-ראיתי, את-הלחץ, אשר מצרים, לחצים אתם.  ג,י ועתה לכה, ואשלחך אל-פרעה; והוצא את-עמי בני-ישראל, ממצרים.  ג,יא ויאמר משה, אל-האלהים, מי אנכי, כי אלך אל-פרעה; וכי אוציא את-בני ישראל, ממצרים.  ג,יב ויאמר, כי-אהיה עמך, וזה-לך האות, כי אנכי שלחתיך:  בהוציאך את-העם, ממצרים, תעבדון את-האלהים, על ההר הזה.  ג,יג ויאמר משה אל-האלהים, הנה אנכי בא אל-בני ישראל, ואמרתי להם, אלהי אבותיכם שלחני אליכם; ואמרו-לי מה-שמו, מה אמר אלהם.  ג,יד ויאמר אלהים אל-משה, אהיה אשר אהיה; ויאמר, כה תאמר לבני ישראל, אהיה, שלחני אליכם.  ג,טו ויאמר עוד אלהים אל-משה, כה-תאמר אל-בני ישראל, יהוה אלהי אבתיכם אלהי אברהם אלהי יצחק ואלהי יעקב, שלחני אליכם; זה-שמי לעלם, וזה זכרי לדר דר.  ג,טז לך ואספת את-זקני ישראל, ואמרת אלהם יהוה אלהי אבתיכם נראה אלי, אלהי אברהם יצחק ויעקב, לאמר:  פקד פקדתי אתכם, ואת-העשוי לכם במצרים.  ג,יז ואמר, אעלה אתכם מעני מצרים, אל-ארץ הכנעני והחתי, והאמרי והפרזי והחוי והיבוסי--אל-ארץ זבת חלב, ודבש.  ג,יח ושמעו, לקלך; ובאת אתה וזקני ישראל אל-מלך מצרים, ואמרתם אליו יהוה אלהי העבריים נקרה עלינו, ועתה נלכה-נא דרך שלשת ימים במדבר, ונזבחה ליהוה אלהינו.  ג,יט ואני ידעתי--כי לא-יתן אתכם מלך מצרים, להלך:  ולא, ביד חזקה.  ג,כ ושלחתי את-ידי, והכיתי את-מצרים, בכל נפלאתי, אשר אעשה בקרבו; ואחרי-כן, ישלח אתכם.  ג,כא ונתתי את-חן העם-הזה, בעיני מצרים; והיה כי תלכון, לא תלכו ריקם.  ג,כב ושאלה אשה משכנתה ומגרת ביתה, כלי-כסף וכלי זהב ושמלת; ושמתם, על-בניכם ועל-בנתיכם, ונצלתם, את-מצרים.  ד,א ויען משה, ויאמר, והן לא-יאמינו לי, ולא ישמעו בקלי:  כי יאמרו, לא-נראה אליך יהוה.  ד,ב ויאמר אליו יהוה, מזה (מה-זה) בידך; ויאמר, מטה.  ד,ג ויאמר השליכהו ארצה, וישלכהו ארצה ויהי לנחש; וינס משה, מפניו.  ד,ד ויאמר יהוה, אל-משה, שלח ידך, ואחז בזנבו; וישלח ידו ויחזק בו, ויהי למטה בכפו.  ד,ה למען יאמינו, כי-נראה אליך יהוה אלהי אבתם:  אלהי אברהם אלהי יצחק, ואלהי יעקב.  ד,ו ויאמר יהוה לו עוד, הבא-נא ידך בחיקך, ויבא ידו, בחיקו; ויוצאה, והנה ידו מצרעת כשלג.  ד,ז ויאמר, השב ידך אל-חיקך, וישב ידו, אל-חיקו; ויוצאה, מחיקו, והנה-שבה, כבשרו.  ד,ח והיה, אם-לא יאמינו לך, ולא ישמעו, לקל האת הראשון--והאמינו, לקל האת האחרון.  ד,ט והיה אם-לא יאמינו גם לשני האתות האלה, ולא ישמעון לקלך--ולקחת ממימי היאר, ושפכת היבשה; והיו המים אשר תקח מן-היאר, והיו לדם ביבשת.  ד,י ויאמר משה אל-יהוה, בי אדני, לא איש דברים אנכי גם מתמול גם משלשם, גם מאז דברך אל-עבדך:  כי כבד-פה וכבד לשון, אנכי.  ד,יא ויאמר יהוה אליו, מי שם פה לאדם, או מי-ישום אלם, או חרש או פקח או עור--הלא אנכי, יהוה.  ד,יב ועתה, לך; ואנכי אהיה עם-פיך, והוריתיך אשר תדבר.  ד,יג ויאמר, בי אדני; שלח-נא, ביד-תשלח.  ד,יד ויחר-אף יהוה במשה, ויאמר הלא אהרן אחיך הלוי--ידעתי, כי-דבר ידבר הוא; וגם הנה-הוא יצא לקראתך, וראך ושמח בלבו.  ד,טו ודברת אליו, ושמת את-הדברים בפיו; ואנכי, אהיה עם-פיך ועם-פיהו, והוריתי אתכם, את אשר תעשון.  ד,טז ודבר-הוא לך, אל-העם; והיה הוא יהיה-לך לפה, ואתה תהיה-לו לאלהים.  ד,יז ואת-המטה הזה, תקח בידך, אשר תעשה-בו, את-האתת.  {פ}
ד,יח וילך משה וישב אל-יתר חתנו, ויאמר לו אלכה נא ואשובה אל-אחי אשר-במצרים, ואראה, העודם חיים; ויאמר יתרו למשה, לך לשלום.  ד,יט ויאמר יהוה אל-משה במדין, לך שב מצרים:  כי-מתו, כל-האנשים, המבקשים, את-נפשך.  ד,כ ויקח משה את-אשתו ואת-בניו, וירכבם על-החמר, וישב, ארצה מצרים; ויקח משה את-מטה האלהים, בידו.  ד,כא ויאמר יהוה, אל-משה, בלכתך לשוב מצרימה, ראה כל-המפתים אשר-שמתי בידך ועשיתם לפני פרעה; ואני אחזק את-לבו, ולא ישלח את-העם.  ד,כב ואמרת, אל-פרעה:  כה אמר יהוה, בני בכרי ישראל.  ד,כג ואמר אליך, שלח את-בני ויעבדני, ותמאן, לשלחו--הנה אנכי הרג, את-בנך בכרך.  ד,כד ויהי בדרך, במלון; ויפגשהו יהוה, ויבקש המיתו.  ד,כה ותקח צפרה צר, ותכרת את-ערלת בנה, ותגע, לרגליו; ותאמר, כי חתן-דמים אתה לי.  ד,כו וירף, ממנו; אז, אמרה, חתן דמים, למולת.  {פ}
ד,כז ויאמר יהוה אל-אהרן, לך לקראת משה המדברה; וילך, ויפגשהו בהר האלהים--וישק-לו.  ד,כח ויגד משה לאהרן, את כל-דברי יהוה אשר שלחו, ואת כל-האתת, אשר צוהו.  ד,כט וילך משה, ואהרן; ויאספו, את-כל-זקני בני ישראל.  ד,ל וידבר אהרן--את כל-הדברים, אשר-דבר יהוה אל-משה; ויעש האתת, לעיני העם.  ד,לא ויאמן, העם; וישמעו כי-פקד יהוה את-בני ישראל, וכי ראה את-ענים, ויקדו, וישתחוו.  ה,א ואחר, באו משה ואהרן, ויאמרו, אל-פרעה:  כה-אמר יהוה, אלהי ישראל, שלח את-עמי, ויחגו לי במדבר.  ה,ב ויאמר פרעה--מי יהוה אשר אשמע בקלו, לשלח את-ישראל:  לא ידעתי את-יהוה, וגם את-ישראל לא אשלח.  ה,ג ויאמרו, אלהי העברים נקרא עלינו; נלכה נא דרך שלשת ימים במדבר, ונזבחה ליהוה אלהינו--פן-יפגענו, בדבר או בחרב.  ה,ד ויאמר אלהם, מלך מצרים, למה משה ואהרן, תפריעו את-העם ממעשיו; לכו, לסבלתיכם.  ה,ה ויאמר פרעה, הן-רבים עתה עם הארץ; והשבתם אתם, מסבלתם.  ה,ו ויצו פרעה, ביום ההוא, את-הנגשים בעם, ואת-שטריו לאמר.  ה,ז לא תאספון לתת תבן לעם, ללבן הלבנים--כתמול שלשם:  הם, ילכו, וקששו להם, תבן.  ה,ח ואת-מתכנת הלבנים אשר הם עשים תמול שלשם, תשימו עליהם--לא תגרעו, ממנו:  כי-נרפים הם--על-כן הם צעקים לאמר, נלכה נזבחה לאלהינו.  ה,ט תכבד העבדה על-האנשים, ויעשו-בה; ואל-ישעו, בדברי-שקר.  ה,י ויצאו נגשי העם, ושטריו, ויאמרו אל-העם, לאמר:  כה אמר פרעה, אינני נתן לכם תבן.  ה,יא אתם, לכו קחו לכם תבן, מאשר, תמצאו:  כי אין נגרע מעבדתכם, דבר.  ה,יב ויפץ העם, בכל-ארץ מצרים, לקשש קש, לתבן.  ה,יג והנגשים, אצים לאמר:  כלו מעשיכם דבר-יום ביומו, כאשר בהיות התבן.  ה,יד ויכו, שטרי בני ישראל, אשר-שמו עלהם, נגשי פרעה לאמר:  מדוע לא כליתם חקכם ללבן, כתמול שלשם--גם-תמול, גם-היום.  ה,טו ויבאו, שטרי בני ישראל, ויצעקו אל-פרעה, לאמר:  למה תעשה כה, לעבדיך.  ה,טז תבן, אין נתן לעבדיך, ולבנים אמרים לנו, עשו; והנה עבדיך מכים, וחטאת עמך.  ה,יז ויאמר נרפים אתם, נרפים; על-כן אתם אמרים, נלכה נזבחה ליהוה.  ה,יח ועתה לכו עבדו, ותבן לא-ינתן לכם; ותכן לבנים, תתנו.  ה,יט ויראו שטרי בני-ישראל, אתם--ברע לאמר:  לא-תגרעו מלבניכם, דבר-יום ביומו.  ה,כ ויפגעו את-משה ואת-אהרן, נצבים לקראתם, בצאתם, מאת פרעה.  ה,כא ויאמרו אלהם, ירא יהוה עליכם וישפט:  אשר הבאשתם את-ריחנו, בעיני פרעה ובעיני עבדיו, לתת-חרב בידם, להרגנו.  ה,כב וישב משה אל-יהוה, ויאמר:  אדני, למה הרעתה לעם הזה--למה זה, שלחתני.  ה,כג ומאז באתי אל-פרעה, לדבר בשמך, הרע, לעם הזה; והצל לא-הצלת, את-עמך.  ו,א ויאמר יהוה, אל-משה, עתה תראה, אשר אעשה לפרעה:  כי ביד חזקה, ישלחם, וביד חזקה, יגרשם מארצו.  {ס}  ו,ב וידבר אלהים, אל-משה; ויאמר אליו, אני יהוה.  ו,ג וארא, אל-אברהם אל-יצחק ואל-יעקב--באל שדי; ושמי יהוה, לא נודעתי להם.  ו,ד וגם הקמתי את-בריתי אתם, לתת להם את-ארץ כנען--את ארץ מגריהם, אשר-גרו בה.  ו,ה וגם אני שמעתי, את-נאקת בני ישראל, אשר מצרים, מעבדים אתם; ואזכר, את-בריתי.  ו,ו לכן אמר לבני-ישראל, אני יהוה, והוצאתי אתכם מתחת סבלת מצרים, והצלתי אתכם מעבדתם; וגאלתי אתכם בזרוע נטויה, ובשפטים גדלים.  ו,ז ולקחתי אתכם לי לעם, והייתי לכם לאלהים; וידעתם, כי אני יהוה אלהיכם, המוציא אתכם, מתחת סבלות מצרים.  ו,ח והבאתי אתכם, אל-הארץ, אשר נשאתי את-ידי, לתת אתה לאברהם ליצחק וליעקב; ונתתי אתה לכם מורשה, אני יהוה.  ו,ט וידבר משה כן, אל-בני ישראל; ולא שמעו, אל-משה, מקצר רוח, ומעבדה קשה.  {פ}
ו,י וידבר יהוה, אל-משה לאמר.  ו,יא בא דבר, אל-פרעה מלך מצרים; וישלח את-בני-ישראל, מארצו.  ו,יב וידבר משה, לפני יהוה לאמר:  הן בני-ישראל, לא-שמעו אלי, ואיך ישמעני פרעה, ואני ערל שפתים.  {פ}
ו,יג וידבר יהוה, אל-משה ואל-אהרן, ויצום אל-בני ישראל, ואל-פרעה מלך מצרים--להוציא את-בני-ישראל, מארץ מצרים.  {ס}  ו,יד אלה, ראשי בית-אבתם:  בני ראובן בכר ישראל, חנוך ופלוא חצרן וכרמי--אלה, משפחת ראובן.  ו,טו ובני שמעון, ימואל וימין ואהד ויכין וצחר, ושאול, בן-הכנענית; אלה, משפחת שמעון.  ו,טז ואלה שמות בני-לוי, לתלדתם--גרשון, וקהת ומררי; ושני חיי לוי, שבע ושלשים ומאת שנה.  ו,יז בני גרשון לבני ושמעי, למשפחתם.  ו,יח ובני קהת--עמרם ויצהר, וחברון ועזיאל; ושני חיי קהת, שלש ושלשים ומאת שנה.  ו,יט ובני מררי, מחלי ומושי; אלה משפחת הלוי, לתלדתם.  ו,כ ויקח עמרם את-יוכבד דדתו, לו לאשה, ותלד לו, את-אהרן ואת-משה; ושני חיי עמרם, שבע ושלשים ומאת שנה.  ו,כא ובני, יצהר--קרח ונפג, וזכרי.  ו,כב ובני, עזיאל--מישאל ואלצפן, וסתרי.  ו,כג ויקח אהרן את-אלישבע בת-עמינדב, אחות נחשון--לו לאשה; ותלד לו, את-נדב ואת-אביהוא, את-אלעזר, ואת-איתמר.  ו,כד ובני קרח, אסיר ואלקנה ואביאסף; אלה, משפחת הקרחי.  ו,כה ואלעזר בן-אהרן לקח-לו מבנות פוטיאל, לו לאשה, ותלד לו, את-פינחס; אלה, ראשי אבות הלוים--למשפחתם.  ו,כו הוא אהרן, ומשה--אשר אמר יהוה, להם, הוציאו את-בני ישראל מארץ מצרים, על-צבאתם.  ו,כז הם, המדברים אל-פרעה מלך-מצרים, להוציא את-בני-ישראל, ממצרים; הוא משה, ואהרן.  ו,כח ויהי, ביום דבר יהוה אל-משה--בארץ מצרים.  {ס}  ו,כט וידבר יהוה אל-משה לאמר, אני יהוה; דבר, אל-פרעה מלך מצרים, את כל-אשר אני, דבר אליך.  ו,ל ויאמר משה, לפני יהוה:  הן אני, ערל שפתים, ואיך, ישמע אלי פרעה.  {פ}
ז,א ויאמר יהוה אל-משה, ראה נתתיך אלהים לפרעה; ואהרן אחיך, יהיה נביאך.  ז,ב אתה תדבר, את כל-אשר אצוך; ואהרן אחיך ידבר אל-פרעה, ושלח את-בני-ישראל מארצו.  ז,ג ואני אקשה, את-לב פרעה; והרביתי את-אתתי ואת-מופתי, בארץ מצרים.  ז,ד ולא-ישמע אלכם פרעה, ונתתי את-ידי במצרים; והוצאתי את-צבאתי את-עמי בני-ישראל, מארץ מצרים, בשפטים, גדלים.  ז,ה וידעו מצרים כי-אני יהוה, בנטתי את-ידי על-מצרים; והוצאתי את-בני-ישראל, מתוכם.  ז,ו ויעש משה, ואהרן--כאשר צוה יהוה אתם, כן עשו.  ז,ז ומשה, בן-שמנים שנה, ואהרן, בן-שלש ושמנים שנה--בדברם, אל-פרעה.  {פ}
ז,ח ויאמר יהוה, אל-משה ואל-אהרן לאמר.  ז,ט כי ידבר אלכם פרעה לאמר, תנו לכם מופת; ואמרת אל-אהרן, קח את-מטך והשלך לפני-פרעה--יהי לתנין.  ז,י ויבא משה ואהרן, אל-פרעה, ויעשו כן, כאשר צוה יהוה; וישלך אהרן את-מטהו, לפני פרעה ולפני עבדיו--ויהי לתנין.  ז,יא ויקרא, גם-פרעה, לחכמים, ולמכשפים; ויעשו גם-הם חרטמי מצרים, בלהטיהם--כן.  ז,יב וישליכו איש מטהו, ויהיו לתנינם; ויבלע מטה-אהרן, את-מטתם.  ז,יג ויחזק לב פרעה, ולא שמע אלהם:  כאשר, דבר יהוה.  {ס}  ז,יד ויאמר יהוה אל-משה, כבד לב פרעה; מאן, לשלח העם.  ז,טו לך אל-פרעה בבקר, הנה יצא המימה, ונצבת לקראתו, על-שפת היאר; והמטה אשר-נהפך לנחש, תקח בידך.  ז,טז ואמרת אליו, יהוה אלהי העברים שלחני אליך לאמר, שלח את-עמי, ויעבדני במדבר; והנה לא-שמעת, עד-כה.  ז,יז כה, אמר יהוה, בזאת תדע, כי אני יהוה:  הנה אנכי מכה במטה אשר-בידי, על-המים אשר ביאר--ונהפכו לדם.  ז,יח והדגה אשר-ביאר תמות, ובאש היאר; ונלאו מצרים, לשתות מים מן-היאר.  {ס}  ז,יט ויאמר יהוה אל-משה, אמר אל-אהרן קח מטך ונטה-ידך על-מימי מצרים על-נהרתם על-יאריהם ועל-אגמיהם ועל כל-מקוה מימיהם--ויהיו-דם; והיה דם בכל-ארץ מצרים, ובעצים ובאבנים.  ז,כ ויעשו-כן משה ואהרן כאשר צוה יהוה, וירם במטה ויך את-המים אשר ביאר, לעיני פרעה, ולעיני עבדיו; ויהפכו כל-המים אשר-ביאר, לדם.  ז,כא והדגה אשר-ביאר מתה, ויבאש היאר, ולא-יכלו מצרים, לשתות מים מן-היאר; ויהי הדם, בכל-ארץ מצרים.  ז,כב ויעשו-כן חרטמי מצרים, בלטיהם; ויחזק לב-פרעה ולא-שמע אלהם, כאשר דבר יהוה.  ז,כג ויפן פרעה, ויבא אל-ביתו; ולא-שת לבו, גם-לזאת.  ז,כד ויחפרו כל-מצרים סביבת היאר, מים לשתות:  כי לא יכלו לשתת, ממימי היאר.  ז,כה וימלא, שבעת ימים, אחרי הכות-יהוה, את-היאר.  {פ}
ז,כו ויאמר יהוה אל-משה, בא אל-פרעה; ואמרת אליו, כה אמר יהוה, שלח את-עמי, ויעבדני.  ז,כז ואם-מאן אתה, לשלח:  הנה אנכי, נגף את-כל-גבולך--בצפרדעים.  ז,כח ושרץ היאר, צפרדעים, ועלו ובאו בביתך, ובחדר משכבך ועל-מטתך; ובבית עבדיך ובעמך, ובתנוריך ובמשארותיך.  ז,כט ובכה ובעמך, ובכל-עבדיך--יעלו, הצפרדעים.  ח,א ויאמר יהוה, אל-משה, אמר אל-אהרן נטה את-ידך במטך, על-הנהרת על-היארים ועל-האגמים; והעל את-הצפרדעים, על-ארץ מצרים.  ח,ב ויט אהרן את-ידו, על מימי מצרים; ותעל, הצפרדע, ותכס, את-ארץ מצרים.  ח,ג ויעשו-כן החרטמים, בלטיהם; ויעלו את-הצפרדעים, על-ארץ מצרים.  ח,ד ויקרא פרעה למשה ולאהרן, ויאמר העתירו אל-יהוה, ויסר הצפרדעים, ממני ומעמי; ואשלחה, את-העם, ויזבחו, ליהוה.  ח,ה ויאמר משה לפרעה, התפאר עלי, למתי אעתיר לך ולעבדיך ולעמך, להכרית הצפרדעים ממך ומבתיך:  רק ביאר, תשארנה.  ח,ו ויאמר, למחר; ויאמר, כדברך--למען תדע, כי-אין כיהוה אלהינו.  ח,ז וסרו הצפרדעים, ממך ומבתיך, ומעבדיך, ומעמך:  רק ביאר, תשארנה.  ח,ח ויצא משה ואהרן, מעם פרעה; ויצעק משה אל-יהוה, על-דבר הצפרדעים אשר-שם לפרעה.  ח,ט ויעש יהוה, כדבר משה; וימתו, הצפרדעים, מן-הבתים מן-החצרת, ומן-השדת.  ח,י ויצברו אתם, חמרם חמרם; ותבאש, הארץ.  ח,יא וירא פרעה, כי היתה הרוחה, והכבד את-לבו, ולא שמע אלהם:  כאשר, דבר יהוה.  {ס}  ח,יב ויאמר יהוה, אל-משה, אמר אל-אהרן, נטה את-מטך והך את-עפר הארץ; והיה לכנם, בכל-ארץ מצרים.  ח,יג ויעשו-כן, ויט אהרן את-ידו במטהו ויך את-עפר הארץ, ותהי הכנם, באדם ובבהמה:  כל-עפר הארץ היה כנים, בכל-ארץ מצרים.  ח,יד ויעשו-כן החרטמים בלטיהם להוציא את-הכנים, ולא יכלו; ותהי, הכנם, באדם, ובבהמה.  ח,טו ויאמרו החרטמם אל-פרעה, אצבע אלהים הוא; ויחזק לב-פרעה ולא-שמע אלהם, כאשר דבר יהוה.  {ס}  ח,טז ויאמר יהוה אל-משה, השכם בבקר והתיצב לפני פרעה--הנה, יוצא המימה; ואמרת אליו, כה אמר יהוה, שלח עמי, ויעבדני.  ח,יז כי אם-אינך, משלח את-עמי--הנני משליח בך ובעבדיך ובעמך ובבתיך, את-הערב; ומלאו בתי מצרים, את-הערב, וגם האדמה, אשר-הם עליה.  ח,יח והפליתי ביום ההוא את-ארץ גשן, אשר עמי עמד עליה, לבלתי היות-שם, ערב--למען תדע, כי אני יהוה בקרב הארץ.  ח,יט ושמתי פדת, בין עמי ובין עמך; למחר יהיה, האת הזה.  ח,כ ויעש יהוה, כן, ויבא ערב כבד, ביתה פרעה ובית עבדיו; ובכל-ארץ מצרים תשחת הארץ, מפני הערב.  ח,כא ויקרא פרעה, אל-משה ולאהרן; ויאמר, לכו זבחו לאלהיכם--בארץ.  ח,כב ויאמר משה, לא נכון לעשות כן, כי תועבת מצרים, נזבח ליהוה אלהינו:  הן נזבח את-תועבת מצרים, לעיניהם--ולא יסקלנו.  ח,כג דרך שלשת ימים, נלך במדבר; וזבחנו ליהוה אלהינו, כאשר יאמר אלינו.  ח,כד ויאמר פרעה, אנכי אשלח אתכם וזבחתם ליהוה אלהיכם במדבר--רק הרחק לא-תרחיקו, ללכת; העתירו, בעדי.  ח,כה ויאמר משה, הנה אנכי יוצא מעמך והעתרתי אל-יהוה, וסר הערב מפרעה מעבדיו ומעמו, מחר:  רק, אל-יסף פרעה התל, לבלתי שלח את-העם, לזבח ליהוה.  ח,כו ויצא משה, מעם פרעה; ויעתר, אל-יהוה.  ח,כז ויעש יהוה, כדבר משה, ויסר הערב, מפרעה מעבדיו ומעמו:  לא נשאר, אחד.  ח,כח ויכבד פרעה את-לבו, גם בפעם הזאת; ולא שלח, את-העם.  {פ}
ט,א ויאמר יהוה אל-משה, בא אל-פרעה; ודברת אליו, כה-אמר יהוה אלהי העברים, שלח את-עמי, ויעבדני.  ט,ב כי אם-מאן אתה, לשלח, ועודך, מחזיק בם.  ט,ג הנה יד-יהוה הויה, במקנך אשר בשדה, בסוסים בחמרים בגמלים, בבקר ובצאן--דבר, כבד מאד.  ט,ד והפלה יהוה--בין מקנה ישראל, ובין מקנה מצרים; ולא ימות מכל-לבני ישראל, דבר.  ט,ה וישם יהוה, מועד לאמר:  מחר, יעשה יהוה הדבר הזה--בארץ.  ט,ו ויעש יהוה את-הדבר הזה, ממחרת, וימת, כל מקנה מצרים; וממקנה בני-ישראל, לא-מת אחד.  ט,ז וישלח פרעה--והנה לא-מת ממקנה ישראל, עד-אחד; ויכבד לב פרעה, ולא שלח את-העם.  {פ}
ט,ח ויאמר יהוה, אל-משה ואל-אהרן, קחו לכם מלא חפניכם, פיח כבשן; וזרקו משה השמימה, לעיני פרעה.  ט,ט והיה לאבק, על כל-ארץ מצרים; והיה על-האדם ועל-הבהמה, לשחין פרח אבעבעת--בכל-ארץ מצרים.  ט,י ויקחו את-פיח הכבשן, ויעמדו לפני פרעה, ויזרק אתו משה, השמימה; ויהי, שחין אבעבעת, פרח, באדם ובבהמה.  ט,יא ולא-יכלו החרטמים, לעמד לפני משה--מפני השחין:  כי-היה השחין, בחרטמם ובכל-מצרים.  ט,יב ויחזק יהוה את-לב פרעה, ולא שמע אלהם:  כאשר דבר יהוה, אל-משה.  {ס}  ט,יג ויאמר יהוה, אל-משה, השכם בבקר, והתיצב לפני פרעה; ואמרת אליו, כה-אמר יהוה אלהי העברים, שלח את-עמי, ויעבדני.  ט,יד כי בפעם הזאת, אני שלח את-כל-מגפתי אל-לבך, ובעבדיך, ובעמך--בעבור תדע, כי אין כמני בכל-הארץ.  ט,טו כי עתה שלחתי את-ידי, ואך אותך ואת-עמך בדבר; ותכחד, מן-הארץ.  ט,טז ואולם, בעבור זאת העמדתיך, בעבור, הראתך את-כחי; ולמען ספר שמי, בכל-הארץ.  ט,יז עודך, מסתולל בעמי, לבלתי, שלחם.  ט,יח הנני ממטיר כעת מחר, ברד כבד מאד, אשר לא-היה כמהו במצרים, למן-היום הוסדה ועד-עתה.  ט,יט ועתה, שלח העז את-מקנך, ואת כל-אשר לך, בשדה:  כל-האדם והבהמה אשר-ימצא בשדה, ולא יאסף הביתה--וירד עלהם הברד, ומתו.  ט,כ הירא את-דבר יהוה, מעבדי פרעה--הניס את-עבדיו ואת-מקנהו, אל-הבתים.  ט,כא ואשר לא-שם לבו, אל-דבר יהוה--ויעזב את-עבדיו ואת-מקנהו, בשדה.  {פ}
ט,כב ויאמר יהוה אל-משה, נטה את-ידך על-השמים, ויהי ברד, בכל-ארץ מצרים:  על-האדם ועל-הבהמה, ועל כל-עשב השדה--בארץ מצרים.  ט,כג ויט משה את-מטהו, על-השמים, ויהוה נתן קלת וברד, ותהלך אש ארצה; וימטר יהוה ברד, על-ארץ מצרים.  ט,כד ויהי ברד--ואש, מתלקחת בתוך הברד:  כבד מאד--אשר לא-היה כמהו בכל-ארץ מצרים, מאז היתה לגוי.  ט,כה ויך הברד בכל-ארץ מצרים, את כל-אשר בשדה, מאדם, ועד-בהמה; ואת כל-עשב השדה הכה הברד, ואת-כל-עץ השדה שבר.  ט,כו רק בארץ גשן, אשר-שם בני ישראל--לא היה, ברד.  ט,כז וישלח פרעה, ויקרא למשה ולאהרן, ויאמר אלהם, חטאתי הפעם:  יהוה, הצדיק, ואני ועמי, הרשעים.  ט,כח העתירו, אל-יהוה, ורב, מהית קלת אלהים וברד; ואשלחה אתכם, ולא תספון לעמד.  ט,כט ויאמר אליו, משה, כצאתי את-העיר, אפרש את-כפי אל-יהוה; הקלות יחדלון, והברד לא יהיה-עוד, למען תדע, כי ליהוה הארץ.  ט,ל ואתה, ועבדיך:  ידעתי--כי טרם תיראון, מפני יהוה אלהים.  ט,לא והפשתה והשערה, נכתה:  כי השערה אביב, והפשתה גבעל.  ט,לב והחטה והכסמת, לא נכו:  כי אפילת, הנה.  ט,לג ויצא משה מעם פרעה, את-העיר, ויפרש כפיו, אל-יהוה; ויחדלו הקלות והברד, ומטר לא-נתך ארצה.  ט,לד וירא פרעה, כי-חדל המטר והברד והקלת--ויסף לחטא; ויכבד לבו, הוא ועבדיו.  ט,לה ויחזק לב פרעה, ולא שלח את-בני ישראל:  כאשר דבר יהוה, ביד-משה.  {פ}
י,א ויאמר יהוה אל-משה, בא אל-פרעה:  כי-אני הכבדתי את-לבו, ואת-לב עבדיו, למען שתי אתתי אלה, בקרבו.  י,ב ולמען תספר באזני בנך ובן-בנך, את אשר התעללתי במצרים, ואת-אתתי, אשר-שמתי בם; וידעתם, כי-אני יהוה.  י,ג ויבא משה ואהרן, אל-פרעה, ויאמרו אליו כה-אמר יהוה אלהי העברים, עד-מתי מאנת לענת מפני; שלח עמי, ויעבדני.  י,ד כי אם-מאן אתה, לשלח את-עמי--הנני מביא מחר ארבה, בגבלך.  י,ה וכסה את-עין הארץ, ולא יוכל לראת את-הארץ; ואכל את-יתר הפלטה, הנשארת לכם מן-הברד, ואכל את-כל-העץ, הצמח לכם מן-השדה.  י,ו ומלאו בתיך ובתי כל-עבדיך, ובתי כל-מצרים, אשר לא-ראו אבתיך ואבות אבתיך, מיום היותם על-האדמה עד היום הזה; ויפן ויצא, מעם פרעה.  י,ז ויאמרו עבדי פרעה אליו, עד-מתי יהיה זה לנו למוקש--שלח את-האנשים, ויעבדו את-יהוה אלהיהם; הטרם תדע, כי אבדה מצרים.  י,ח ויושב את-משה ואת-אהרן, אל-פרעה, ויאמר אלהם, לכו עבדו את-יהוה אלהיכם; מי ומי, ההלכים.  י,ט ויאמר משה, בנערינו ובזקנינו נלך; בבנינו ובבנותנו בצאננו ובבקרנו, נלך--כי חג-יהוה, לנו.  י,י ויאמר אלהם, יהי כן יהוה עמכם, כאשר אשלח אתכם, ואת-טפכם; ראו, כי רעה נגד פניכם.  י,יא לא כן, לכו-נא הגברים ועבדו את-יהוה--כי אתה, אתם מבקשים; ויגרש אתם, מאת פני פרעה.  {ס}  י,יב ויאמר יהוה אל-משה, נטה ידך על-ארץ מצרים בארבה, ויעל, על-ארץ מצרים; ויאכל את-כל-עשב הארץ, את כל-אשר השאיר הברד.  י,יג ויט משה את-מטהו, על-ארץ מצרים, ויהוה נהג רוח-קדים בארץ, כל-היום ההוא וכל-הלילה; הבקר היה--ורוח הקדים, נשא את-הארבה.  י,יד ויעל הארבה, על כל-ארץ מצרים, וינח, בכל גבול מצרים:  כבד מאד--לפניו לא-היה כן ארבה כמהו, ואחריו לא יהיה-כן.  י,טו ויכס את-עין כל-הארץ, ותחשך הארץ, ויאכל את-כל-עשב הארץ ואת כל-פרי העץ, אשר הותיר הברד; ולא-נותר כל-ירק בעץ ובעשב השדה, בכל-ארץ מצרים.  י,טז וימהר פרעה, לקרא למשה ולאהרן; ויאמר, חטאתי ליהוה אלהיכם--ולכם.  י,יז ועתה, שא נא חטאתי אך הפעם, והעתירו, ליהוה אלהיכם; ויסר, מעלי, רק, את-המות הזה.  י,יח ויצא, מעם פרעה; ויעתר, אל-יהוה.  י,יט ויהפך יהוה רוח-ים, חזק מאד, וישא את-הארבה, ויתקעהו ימה סוף:  לא נשאר ארבה אחד, בכל גבול מצרים.  י,כ ויחזק יהוה, את-לב פרעה; ולא שלח, את-בני ישראל.  {פ}
י,כא ויאמר יהוה אל-משה, נטה ידך על-השמים, ויהי חשך, על-ארץ מצרים; וימש, חשך.  י,כב ויט משה את-ידו, על-השמים; ויהי חשך-אפלה בכל-ארץ מצרים, שלשת ימים.  י,כג לא-ראו איש את-אחיו, ולא-קמו איש מתחתיו--שלשת ימים; ולכל-בני ישראל היה אור, במושבתם.  י,כד ויקרא פרעה אל-משה, ויאמר לכו עבדו את-יהוה--רק צאנכם ובקרכם, יצג:  גם-טפכם, ילך עמכם.  י,כה ויאמר משה, גם-אתה תתן בידנו זבחים ועלת; ועשינו, ליהוה אלהינו.  י,כו וגם-מקננו ילך עמנו, לא תשאר פרסה--כי ממנו נקח, לעבד את-יהוה אלהינו; ואנחנו לא-נדע, מה-נעבד את-יהוה, עד-באנו, שמה.  י,כז ויחזק יהוה, את-לב פרעה; ולא אבה, לשלחם.  י,כח ויאמר-לו פרעה, לך מעלי; השמר לך, אל-תסף ראות פני--כי ביום ראתך פני, תמות.  י,כט ויאמר משה, כן דברת:  לא-אסף עוד, ראות פניך.  {פ}
יא,א ויאמר יהוה אל-משה, עוד נגע אחד אביא על-פרעה ועל-מצרים--אחרי-כן, ישלח אתכם מזה:  כשלחו--כלה, גרש יגרש אתכם מזה.  יא,ב דבר-נא, באזני העם; וישאלו איש מאת רעהו, ואשה מאת רעותה, כלי-כסף, וכלי זהב.  יא,ג ויתן יהוה את-חן העם, בעיני מצרים; גם האיש משה, גדול מאד בארץ מצרים, בעיני עבדי-פרעה, ובעיני העם.  {ס}  יא,ד ויאמר משה, כה אמר יהוה:  כחצת הלילה, אני יוצא בתוך מצרים.  יא,ה ומת כל-בכור, בארץ מצרים--מבכור פרעה הישב על-כסאו, עד בכור השפחה אשר אחר הרחים; וכל, בכור בהמה.  יא,ו והיתה צעקה גדלה, בכל-ארץ מצרים, אשר כמהו לא נהיתה, וכמהו לא תסף.  יא,ז ולכל בני ישראל, לא יחרץ-כלב לשנו, למאיש, ועד-בהמה--למען, תדעון, אשר יפלה יהוה, בין מצרים ובין ישראל.  יא,ח וירדו כל-עבדיך אלה אלי והשתחוו-לי לאמר, צא אתה וכל-העם אשר-ברגליך, ואחרי-כן, אצא; ויצא מעם-פרעה, בחרי-אף.  {ס}  יא,ט ויאמר יהוה אל-משה, לא-ישמע אליכם פרעה--למען רבות מופתי, בארץ מצרים.  יא,י ומשה ואהרן, עשו את-כל-המפתים האלה--לפני פרעה; ויחזק יהוה את-לב פרעה, ולא-שלח את-בני-ישראל מארצו.  {ס}  יב,א ויאמר יהוה אל-משה ואל-אהרן, בארץ מצרים לאמר.  יב,ב החדש הזה לכם, ראש חדשים:  ראשון הוא לכם, לחדשי השנה.  יב,ג דברו, אל-כל-עדת ישראל לאמר, בעשר, לחדש הזה:  ויקחו להם, איש שה לבית-אבת--שה לבית.  יב,ד ואם-ימעט הבית, מהיות משה--ולקח הוא ושכנו הקרב אל-ביתו, במכסת נפשת:  איש לפי אכלו, תכסו על-השה.  יב,ה שה תמים זכר בן-שנה, יהיה לכם; מן-הכבשים ומן-העזים, תקחו.  יב,ו והיה לכם למשמרת, עד ארבעה עשר יום לחדש הזה; ושחטו אתו, כל קהל עדת-ישראל--בין הערבים.  יב,ז ולקחו, מן-הדם, ונתנו על-שתי המזוזת, ועל-המשקוף--על, הבתים, אשר-יאכלו אתו, בהם.  יב,ח ואכלו את-הבשר, בלילה הזה:  צלי-אש ומצות, על-מררים יאכלהו.  יב,ט אל-תאכלו ממנו נא, ובשל מבשל במים:  כי אם-צלי-אש, ראשו על-כרעיו ועל-קרבו.  יב,י ולא-תותירו ממנו, עד-בקר; והנתר ממנו עד-בקר, באש תשרפו.  יב,יא וככה, תאכלו אתו--מתניכם חגרים, נעליכם ברגליכם ומקלכם בידכם; ואכלתם אתו בחפזון, פסח הוא ליהוה.  יב,יב ועברתי בארץ-מצרים, בלילה הזה, והכיתי כל-בכור בארץ מצרים, מאדם ועד-בהמה; ובכל-אלהי מצרים אעשה שפטים, אני יהוה.  יב,יג והיה הדם לכם לאת, על הבתים אשר אתם שם, וראיתי את-הדם, ופסחתי עלכם; ולא-יהיה בכם נגף למשחית, בהכתי בארץ מצרים.  יב,יד והיה היום הזה לכם לזכרון, וחגתם אתו חג ליהוה:  לדרתיכם, חקת עולם תחגהו.  יב,טו שבעת ימים, מצות תאכלו--אך ביום הראשון, תשביתו שאר מבתיכם:  כי כל-אכל חמץ, ונכרתה הנפש ההוא מישראל--מיום הראשן, עד-יום השבעי.  יב,טז וביום הראשון, מקרא-קדש, וביום השביעי, מקרא-קדש יהיה לכם:  כל-מלאכה, לא-יעשה בהם--אך אשר יאכל לכל-נפש, הוא לבדו יעשה לכם.  יב,יז ושמרתם, את-המצות, כי בעצם היום הזה, הוצאתי את-צבאותיכם מארץ מצרים; ושמרתם את-היום הזה, לדרתיכם--חקת עולם.  יב,יח בראשן בארבעה עשר יום לחדש, בערב, תאכלו, מצת:  עד יום האחד ועשרים, לחדש--בערב.  יב,יט שבעת ימים--שאר, לא ימצא בבתיכם:  כי כל-אכל מחמצת, ונכרתה הנפש ההוא מעדת ישראל--בגר, ובאזרח הארץ.  יב,כ כל-מחמצת, לא תאכלו; בכל, מושבתיכם, תאכלו, מצות.  {פ}
יב,כא ויקרא משה לכל-זקני ישראל, ויאמר אלהם:  משכו, וקחו לכם צאן למשפחתיכם--ושחטו הפסח.  יב,כב ולקחתם אגדת אזוב, וטבלתם בדם אשר-בסף, והגעתם אל-המשקוף ואל-שתי המזוזת, מן-הדם אשר בסף; ואתם, לא תצאו איש מפתח-ביתו--עד-בקר.  יב,כג ועבר יהוה, לנגף את-מצרים, וראה את-הדם על-המשקוף, ועל שתי המזוזת; ופסח יהוה, על-הפתח, ולא יתן המשחית, לבא אל-בתיכם לנגף.  יב,כד ושמרתם, את-הדבר הזה, לחק-לך ולבניך, עד-עולם.  יב,כה והיה כי-תבאו אל-הארץ, אשר יתן יהוה לכם--כאשר דבר; ושמרתם, את-העבדה הזאת.  יב,כו והיה, כי-יאמרו אליכם בניכם:  מה העבדה הזאת, לכם.  יב,כז ואמרתם זבח-פסח הוא ליהוה, אשר פסח על-בתי בני-ישראל במצרים, בנגפו את-מצרים, ואת-בתינו הציל; ויקד העם, וישתחוו.  יב,כח וילכו ויעשו, בני ישראל:  כאשר צוה יהוה את-משה ואהרן, כן עשו.  {ס}  יב,כט ויהי בחצי הלילה, ויהוה הכה כל-בכור בארץ מצרים, מבכר פרעה הישב על-כסאו, עד בכור השבי אשר בבית הבור; וכל, בכור בהמה.  יב,ל ויקם פרעה לילה, הוא וכל-עבדיו וכל-מצרים, ותהי צעקה גדלה, במצרים:  כי-אין בית, אשר אין-שם מת.  יב,לא ויקרא למשה ולאהרן לילה, ויאמר קומו צאו מתוך עמי--גם-אתם, גם-בני ישראל; ולכו עבדו את-יהוה, כדברכם.  יב,לב גם-צאנכם גם-בקרכם קחו כאשר דברתם, ולכו; וברכתם, גם-אתי.  יב,לג ותחזק מצרים על-העם, למהר לשלחם מן-הארץ:  כי אמרו, כלנו מתים.  יב,לד וישא העם את-בצקו, טרם יחמץ; משארתם צררת בשמלתם, על-שכמם.  יב,לה ובני-ישראל עשו, כדבר משה; וישאלו, ממצרים, כלי-כסף וכלי זהב, ושמלת.  יב,לו ויהוה נתן את-חן העם, בעיני מצרים--וישאלום; וינצלו, את-מצרים.  {פ}
יב,לז ויסעו בני-ישראל מרעמסס, סכתה, כשש-מאות אלף רגלי הגברים, לבד מטף.  יב,לח וגם-ערב רב, עלה אתם, וצאן ובקר, מקנה כבד מאד.  יב,לט ויאפו את-הבצק אשר הוציאו ממצרים, עגת מצות--כי לא חמץ:  כי-גרשו ממצרים, ולא יכלו להתמהמה, וגם-צדה, לא-עשו להם.  יב,מ ומושב בני ישראל, אשר ישבו במצרים--שלשים שנה, וארבע מאות שנה.  יב,מא ויהי, מקץ שלשים שנה, וארבע מאות, שנה; ויהי, בעצם היום הזה, יצאו כל-צבאות יהוה, מארץ מצרים.  יב,מב ליל שמרים הוא ליהוה, להוציאם מארץ מצרים:  הוא-הלילה הזה ליהוה, שמרים לכל-בני ישראל לדרתם.  {פ}
יב,מג ויאמר יהוה אל-משה ואהרן, זאת חקת הפסח:  כל-בן-נכר, לא-יאכל בו.  יב,מד וכל-עבד איש, מקנת-כסף--ומלתה אתו, אז יאכל בו.  יב,מה תושב ושכיר, לא-יאכל בו.  יב,מו בבית אחד יאכל, לא-תוציא מן-הבית מן-הבשר חוצה; ועצם, לא תשברו-בו.  יב,מז כל-עדת ישראל, יעשו אתו.  יב,מח וכי-יגור אתך גר, ועשה פסח ליהוה--המול לו כל-זכר ואז יקרב לעשתו, והיה כאזרח הארץ; וכל-ערל, לא-יאכל בו.  יב,מט תורה אחת, יהיה לאזרח, ולגר, הגר בתוככם.  יב,נ ויעשו, כל-בני ישראל:  כאשר צוה יהוה את-משה ואת-אהרן, כן עשו.  {ס}  יב,נא ויהי, בעצם היום הזה:  הוציא יהוה את-בני ישראל, מארץ מצרים--על-צבאתם.  {פ}
יג,א וידבר יהוה, אל-משה לאמר.  יג,ב קדש-לי כל-בכור פטר כל-רחם, בבני ישראל--באדם, ובבהמה:  לי, הוא.  יג,ג ויאמר משה אל-העם, זכור את-היום הזה אשר יצאתם ממצרים מבית עבדים, כי בחזק יד, הוציא יהוה אתכם מזה; ולא יאכל, חמץ.  יג,ד היום, אתם יצאים, בחדש, האביב.  יג,ה והיה כי-יביאך יהוה אל-ארץ הכנעני והחתי והאמרי והחוי והיבוסי, אשר נשבע לאבתיך לתת לך, ארץ זבת חלב, ודבש; ועבדת את-העבדה הזאת, בחדש הזה.  יג,ו שבעת ימים, תאכל מצת; וביום, השביעי, חג, ליהוה.  יג,ז מצות, יאכל, את, שבעת הימים; ולא-יראה לך חמץ, ולא-יראה לך שאר--בכל-גבלך.  יג,ח והגדת לבנך, ביום ההוא לאמר:  בעבור זה, עשה יהוה לי, בצאתי, ממצרים.  יג,ט והיה לך לאות על-ידך, ולזכרון בין עיניך, למען תהיה תורת יהוה, בפיך:  כי ביד חזקה, הוצאך יהוה ממצרים.  יג,י ושמרת את-החקה הזאת, למועדה, מימים, ימימה.  {פ}
יג,יא והיה כי-יבאך יהוה, אל-ארץ הכנעני, כאשר נשבע לך, ולאבתיך; ונתנה, לך.  יג,יב והעברת כל-פטר-רחם, ליהוה; וכל-פטר שגר בהמה, אשר יהיה לך הזכרים--ליהוה.  יג,יג וכל-פטר חמר תפדה בשה, ואם-לא תפדה וערפתו; וכל בכור אדם בבניך, תפדה.  יג,יד והיה כי-ישאלך בנך, מחר--לאמר מה-זאת:  ואמרת אליו--בחזק יד הוציאנו יהוה ממצרים, מבית עבדים.  יג,טו ויהי, כי-הקשה פרעה לשלחנו, ויהרג יהוה כל-בכור בארץ מצרים, מבכר אדם ועד-בכור בהמה; על-כן אני זבח ליהוה, כל-פטר רחם הזכרים, וכל-בכור בני, אפדה.  יג,טז והיה לאות על-ידכה, ולטוטפת בין עיניך:  כי בחזק יד, הוציאנו יהוה ממצרים.  {ס}  יג,יז ויהי, בשלח פרעה את-העם, ולא-נחם אלהים דרך ארץ פלשתים, כי קרוב הוא:  כי אמר אלהים, פן-ינחם העם בראתם מלחמה--ושבו מצרימה.  יג,יח ויסב אלהים את-העם דרך המדבר, ים-סוף; וחמשים עלו בני-ישראל, מארץ מצרים.  יג,יט ויקח משה את-עצמות יוסף, עמו:  כי השבע השביע את-בני ישראל, לאמר, פקד יפקד אלהים אתכם, והעליתם את-עצמתי מזה אתכם.  יג,כ ויסעו, מסכת; ויחנו באתם, בקצה המדבר.  יג,כא ויהוה הלך לפניהם יומם בעמוד ענן, לנחתם הדרך, ולילה בעמוד אש, להאיר להם--ללכת, יומם ולילה.  יג,כב לא-ימיש עמוד הענן, יומם, ועמוד האש, לילה--לפני, העם.  {פ}
יד,א וידבר יהוה, אל-משה לאמר.  יד,ב דבר, אל-בני ישראל, וישבו ויחנו לפני פי החירת, בין מגדל ובין הים:  לפני בעל צפן, נכחו תחנו על-הים.  יד,ג ואמר פרעה לבני ישראל, נבכים הם בארץ; סגר עליהם, המדבר.  יד,ד וחזקתי את-לב-פרעה, ורדף אחריהם, ואכבדה בפרעה ובכל-חילו, וידעו מצרים כי-אני יהוה; ויעשו-כן.  יד,ה ויגד למלך מצרים, כי ברח העם; ויהפך לבב פרעה ועבדיו, אל-העם, ויאמרו מה-זאת עשינו, כי-שלחנו את-ישראל מעבדנו.  יד,ו ויאסר, את-רכבו; ואת-עמו, לקח עמו.  יד,ז ויקח, שש-מאות רכב בחור, וכל, רכב מצרים; ושלשם, על-כלו.  יד,ח ויחזק יהוה, את-לב פרעה מלך מצרים, וירדף, אחרי בני ישראל; ובני ישראל, יצאים ביד רמה.  יד,ט וירדפו מצרים אחריהם, וישיגו אותם חנים על-הים, כל-סוס רכב פרעה, ופרשיו וחילו--על-פי, החירת, לפני, בעל צפן.  יד,י ופרעה, הקריב; וישאו בני-ישראל את-עיניהם והנה מצרים נסע אחריהם, וייראו מאד, ויצעקו בני-ישראל, אל-יהוה.  יד,יא ויאמרו, אל-משה, המבלי אין-קברים במצרים, לקחתנו למות במדבר:  מה-זאת עשית לנו, להוציאנו ממצרים.  יד,יב הלא-זה הדבר, אשר דברנו אליך במצרים לאמר, חדל ממנו, ונעבדה את-מצרים:  כי טוב לנו עבד את-מצרים, ממתנו במדבר.  יד,יג ויאמר משה אל-העם, אל-תיראו--התיצבו וראו את-ישועת יהוה, אשר-יעשה לכם היום:  כי, אשר ראיתם את-מצרים היום--לא תספו לראתם עוד, עד-עולם.  יד,יד יהוה, ילחם לכם; ואתם, תחרשון.  {פ}
יד,טו ויאמר יהוה אל-משה, מה-תצעק אלי; דבר אל-בני-ישראל, ויסעו.  יד,טז ואתה הרם את-מטך, ונטה את-ידך על-הים--ובקעהו; ויבאו בני-ישראל בתוך הים, ביבשה.  יד,יז ואני, הנני מחזק את-לב מצרים, ויבאו, אחריהם; ואכבדה בפרעה ובכל-חילו, ברכבו ובפרשיו.  יד,יח וידעו מצרים, כי-אני יהוה, בהכבדי בפרעה, ברכבו ובפרשיו.  יד,יט ויסע מלאך האלהים, ההלך לפני מחנה ישראל, וילך, מאחריהם; ויסע עמוד הענן, מפניהם, ויעמד, מאחריהם.  יד,כ ויבא בין מחנה מצרים, ובין מחנה ישראל, ויהי הענן והחשך, ויאר את-הלילה; ולא-קרב זה אל-זה, כל-הלילה.  יד,כא ויט משה את-ידו, על-הים, ויולך יהוה את-הים ברוח קדים עזה כל-הלילה, וישם את-הים לחרבה; ויבקעו, המים.  יד,כב ויבאו בני-ישראל בתוך הים, ביבשה; והמים להם חומה, מימינם ומשמאלם.  יד,כג וירדפו מצרים, ויבאו אחריהם--כל סוס פרעה, רכבו ופרשיו:  אל-תוך, הים.  יד,כד ויהי, באשמרת הבקר, וישקף יהוה אל-מחנה מצרים, בעמוד אש וענן; ויהם, את מחנה מצרים.  יד,כה ויסר, את אפן מרכבתיו, וינהגהו, בכבדת; ויאמר מצרים, אנוסה מפני ישראל--כי יהוה, נלחם להם במצרים.  {פ}
יד,כו ויאמר יהוה אל-משה, נטה את-ידך על-הים; וישבו המים על-מצרים, על-רכבו ועל-פרשיו.  יד,כז ויט משה את-ידו על-הים, וישב הים לפנות בקר לאיתנו, ומצרים, נסים לקראתו; וינער יהוה את-מצרים, בתוך הים.  יד,כח וישבו המים, ויכסו את-הרכב ואת-הפרשים, לכל חיל פרעה, הבאים אחריהם בים:  לא-נשאר בהם, עד-אחד.  יד,כט ובני ישראל הלכו ביבשה, בתוך הים; והמים להם חמה, מימינם ומשמאלם.  יד,ל ויושע יהוה ביום ההוא, את-ישראל--מיד מצרים; וירא ישראל את-מצרים, מת על-שפת הים.  יד,לא וירא ישראל את-היד הגדלה, אשר עשה יהוה במצרים, וייראו העם, את-יהוה; ויאמינו, ביהוה, ובמשה, עבדו.  {ר}{ש}

טו,א אז ישיר-משה ובני ישראל את-השירה הזאת, ליהוה, ויאמרו,  {ר}
לאמר:  {ס}  אשירה ליהוה כי-גאה גאה,  {ס}  סוס  {ר}
ורכבו רמה בים.  {ס}  טו,ב עזי וזמרת יה, ויהי-לי  {ר}
לישועה;  {ס}  זה אלי ואנוהו,  {ס}  אלהי  {ר}
אבי וארממנהו.  {ס}  טו,ג יהוה, איש מלחמה; יהוה,  {ר}
שמו.  {ס}  טו,ד מרכבת פרעה וחילו, ירה בים;  {ס}  ומבחר  {ר}
שלשיו, טבעו בים-סוף.  {ס}  טו,ה תהמת, יכסימו; ירדו במצולת, כמו-  {ר}
אבן.  {ס}  טו,ו ימינך יהוה, נאדרי בכח;  {ס}  ימינך  {ר}
יהוה, תרעץ אויב.  {ס}  טו,ז וברב גאונך, תהרס  {ר}
קמיך;  {ס}  תשלח, חרנך--יאכלמו, כקש.  {ס}  טו,ח וברוח  {ר}
אפיך נערמו מים,  {ס}  נצבו כמו-נד  {ר}
נזלים;  {ס}  קפאו תהמת, בלב-ים.  {ס}  טו,ט אמר  {ר}
אויב ארדף אשיג,  {ס}  אחלק שלל; תמלאמו  {ר}
נפשי--  {ס}  אריק חרבי, תורישמו ידי.  {ס}  טו,י נשפת  {ר}
ברוחך, כסמו ים;  {ס}  צללו, כעופרת, במים,  {ר}
אדירים.  {ס}  טו,יא מי-כמכה באלם יהוה,  {ס}  מי  {ר}
כמכה נאדר בקדש;  {ס}  נורא תהלת, עשה  {ר}
פלא.  {ס}  טו,יב נטית, ימינך--תבלעמו, ארץ.  {ס}  טו,יג נחית  {ר}
בחסדך, עם-זו גאלת;  {ס}  נהלת בעזך, אל-נוה  {ר}
קדשך.  {ס}  טו,יד שמעו עמים, ירגזון;  {ס}  חיל  {ר}
אחז, ישבי פלשת.  {ס}  טו,טו אז נבהלו, אלופי  {ר}
אדום--  {ס}  אילי מואב, יאחזמו רעד;  {ס}  נמגו,  {ר}
כל ישבי כנען.  {ס}  טו,טז תפל עליהם אימתה  {ר}
ופחד,  {ס}  בגדל זרועך ידמו כאבן:  {ס}  עד-  {ר}
יעבר עמך יהוה,  {ס}  עד-יעבר עם-זו  {ר}
קנית.  {ס}  טו,יז תבאמו, ותטעמו בהר נחלתך--  {ס}  מכון  {ר}
לשבתך פעלת, יהוה;  {ס}  מקדש, אדני כוננו  {ר}
ידיך.  {ס}  טו,יח יהוה ימלך, לעלם ועד.  {ס}  טו,יט כי  {ר}
בא סוס פרעה ברכבו ובפרשיו, בים,  {ס}  וישב יהוה עלהם,  {ר}
את-מי הים;  {ס}  ובני ישראל הלכו ביבשה, בתוך הים.  {ר}{ש}

טו,כ ותקח מרים הנביאה אחות אהרן, את-התף--בידה; ותצאן כל-הנשים אחריה, בתפים ובמחלת.  טו,כא ותען להם, מרים:  שירו ליהוה כי-גאה גאה, סוס ורכבו רמה בים.  {ס}  טו,כב ויסע משה את-ישראל מים-סוף, ויצאו אל-מדבר-שור; וילכו שלשת-ימים במדבר, ולא-מצאו מים.  טו,כג ויבאו מרתה--ולא יכלו לשתת מים ממרה, כי מרים הם; על-כן קרא-שמה, מרה.  טו,כד וילנו העם על-משה לאמר, מה-נשתה.  טו,כה ויצעק אל-יהוה, ויורהו יהוה עץ, וישלך אל-המים, וימתקו המים; שם שם לו חק ומשפט, ושם נסהו.  טו,כו ויאמר אם-שמוע תשמע לקול יהוה אלהיך, והישר בעיניו תעשה, והאזנת למצו‍תיו, ושמרת כל-חקיו--כל-המחלה אשר-שמתי במצרים, לא-אשים עליך, כי אני יהוה, רפאך.  {ס}  טו,כז ויבאו אילמה--ושם שתים עשרה עינת מים, ושבעים תמרים; ויחנו-שם, על-המים.  טז,א ויסעו, מאילם, ויבאו כל-עדת בני-ישראל אל-מדבר-סין, אשר בין-אילם ובין סיני--בחמשה עשר יום לחדש השני, לצאתם מארץ מצרים.  טז,ב וילינו (וילונו) כל-עדת בני-ישראל, על-משה ועל-אהרן--במדבר.  טז,ג ויאמרו אלהם בני ישראל, מי-יתן מותנו ביד-יהוה בארץ מצרים, בשבתנו על-סיר הבשר, באכלנו לחם לשבע:  כי-הוצאתם אתנו אל-המדבר הזה, להמית את-כל-הקהל הזה ברעב.  {ס}  טז,ד ויאמר יהוה אל-משה, הנני ממטיר לכם לחם מן-השמים; ויצא העם ולקטו דבר-יום ביומו, למען אנסנו הילך בתורתי אם-לא.  טז,ה והיה ביום הששי, והכינו את אשר-יביאו; והיה משנה, על אשר-ילקטו יום יום.  טז,ו ויאמר משה ואהרן, אל-כל-בני ישראל:  ערב--וידעתם, כי יהוה הוציא אתכם מארץ מצרים.  טז,ז ובקר, וראיתם את-כבוד יהוה, בשמעו את-תלנתיכם, על-יהוה; ונחנו מה, כי תלונו (תלינו) עלינו.  טז,ח ויאמר משה, בתת יהוה לכם בערב בשר לאכל ולחם בבקר לשבע, בשמע יהוה את-תלנתיכם, אשר-אתם מלינם עליו; ונחנו מה, לא-עלינו תלנתיכם כי על-יהוה.  טז,ט ויאמר משה, אל-אהרן, אמר אל-כל-עדת בני ישראל, קרבו לפני יהוה:  כי שמע, את תלנתיכם.  טז,י ויהי, כדבר אהרן אל-כל-עדת בני-ישראל, ויפנו, אל-המדבר; והנה כבוד יהוה, נראה בענן.  {פ}
טז,יא וידבר יהוה, אל-משה לאמר.  טז,יב שמעתי, את-תלונת בני ישראל--דבר אלהם לאמר בין הערבים תאכלו בשר, ובבקר תשבעו-לחם; וידעתם, כי אני יהוה אלהיכם.  טז,יג ויהי בערב--ותעל השלו, ותכס את-המחנה; ובבקר, היתה שכבת הטל, סביב, למחנה.  טז,יד ותעל, שכבת הטל; והנה על-פני המדבר, דק מחספס--דק ככפר, על-הארץ.  טז,טו ויראו בני-ישראל, ויאמרו איש אל-אחיו מן הוא--כי לא ידעו, מה-הוא; ויאמר משה, אלהם, הוא הלחם, אשר נתן יהוה לכם לאכלה.  טז,טז זה הדבר, אשר צוה יהוה, לקטו ממנו, איש לפי אכלו:  עמר לגלגלת, מספר נפשתיכם--איש לאשר באהלו, תקחו.  טז,יז ויעשו-כן, בני ישראל; וילקטו, המרבה והממעיט.  טז,יח וימדו בעמר--ולא העדיף המרבה, והממעיט לא החסיר:  איש לפי-אכלו, לקטו.  טז,יט ויאמר משה, אלהם:  איש, אל-יותר ממנו עד-בקר.  טז,כ ולא-שמעו אל-משה, ויותרו אנשים ממנו עד-בקר, וירם תולעים, ויבאש; ויקצף עלהם, משה.  טז,כא וילקטו אתו בבקר בבקר, איש כפי אכלו; וחם השמש, ונמס.  טז,כב ויהי ביום הששי, לקטו לחם משנה--שני העמר, לאחד; ויבאו כל-נשיאי העדה, ויגידו למשה.  טז,כג ויאמר אלהם, הוא אשר דבר יהוה--שבתון שבת-קדש ליהוה, מחר:  את אשר-תאפו אפו, ואת אשר-תבשלו בשלו, ואת כל-העדף, הניחו לכם למשמרת עד-הבקר.  טז,כד ויניחו אתו עד-הבקר, כאשר צוה משה; ולא הבאיש, ורמה לא-היתה בו.  טז,כה ויאמר משה אכלהו היום, כי-שבת היום ליהוה:  היום, לא תמצאהו בשדה.  טז,כו ששת ימים, תלקטהו; וביום השביעי שבת, לא יהיה-בו.  טז,כז ויהי ביום השביעי, יצאו מן-העם ללקט; ולא, מצאו.  {ס}  טז,כח ויאמר יהוה, אל-משה:  עד-אנה, מאנתם, לשמר מצו‍תי, ותורתי.  טז,כט ראו, כי-יהוה נתן לכם השבת--על-כן הוא נתן לכם ביום הששי, לחם יומים; שבו איש תחתיו, אל-יצא איש ממקמו--ביום השביעי.  טז,ל וישבתו העם, ביום השבעי.  טז,לא ויקראו בית-ישראל את-שמו, מן; והוא, כזרע גד לבן, וטעמו, כצפיחת בדבש.  טז,לב ויאמר משה, זה הדבר אשר צוה יהוה--מלא העמר ממנו, למשמרת לדרתיכם:  למען יראו את-הלחם, אשר האכלתי אתכם במדבר, בהוציאי אתכם, מארץ מצרים.  טז,לג ויאמר משה אל-אהרן, קח צנצנת אחת, ותן-שמה מלא-העמר, מן; והנח אתו לפני יהוה, למשמרת לדרתיכם.  טז,לד כאשר צוה יהוה, אל-משה; ויניחהו אהרן לפני העדת, למשמרת.  טז,לה ובני ישראל, אכלו את-המן ארבעים שנה--עד-באם, אל-ארץ נושבת:  את-המן, אכלו--עד-באם, אל-קצה ארץ כנען.  טז,לו והעמר, עשרית האיפה הוא.  {פ}
יז,א ויסעו כל-עדת בני-ישראל ממדבר-סין, למסעיהם--על-פי יהוה; ויחנו, ברפידים, ואין מים, לשתת העם.  יז,ב וירב העם, עם-משה, ויאמרו, תנו-לנו מים ונשתה; ויאמר להם, משה, מה-תריבון עמדי, מה-תנסון את-יהוה.  יז,ג ויצמא שם העם למים, וילן העם על-משה; ויאמר, למה זה העליתנו ממצרים, להמית אתי ואת-בני ואת-מקני, בצמא.  יז,ד ויצעק משה אל-יהוה לאמר, מה אעשה לעם הזה; עוד מעט, וסקלני.  יז,ה ויאמר יהוה אל-משה, עבר לפני העם, וקח אתך, מזקני ישראל; ומטך, אשר הכית בו את-היאר--קח בידך, והלכת.  יז,ו הנני עמד לפניך שם על-הצור, בחרב, והכית בצור ויצאו ממנו מים, ושתה העם; ויעש כן משה, לעיני זקני ישראל.  יז,ז ויקרא שם המקום, מסה ומריבה:  על-ריב בני ישראל, ועל נסתם את-יהוה לאמר, היש יהוה בקרבנו, אם-אין.  {פ}
יז,ח ויבא, עמלק; וילחם עם-ישראל, ברפידם.  יז,ט ויאמר משה אל-יהושע בחר-לנו אנשים, וצא הלחם בעמלק; מחר, אנכי נצב על-ראש הגבעה, ומטה האלהים, בידי.  יז,י ויעש יהושע, כאשר אמר-לו משה--להלחם, בעמלק; ומשה אהרן וחור, עלו ראש הגבעה.  יז,יא והיה, כאשר ירים משה ידו--וגבר ישראל; וכאשר יניח ידו, וגבר עמלק.  יז,יב וידי משה כבדים, ויקחו-אבן וישימו תחתיו וישב עליה; ואהרן וחור תמכו בידיו, מזה אחד ומזה אחד, ויהי ידיו אמונה, עד-בא השמש.  יז,יג ויחלש יהושע את-עמלק ואת-עמו, לפי-חרב.  {פ}
יז,יד ויאמר יהוה אל-משה, כתב זאת זכרון בספר, ושים, באזני יהושע:  כי-מחה אמחה את-זכר עמלק, מתחת השמים.  יז,טו ויבן משה, מזבח; ויקרא שמו, יהוה נסי.  יז,טז ויאמר, כי-יד על-כס יה, מלחמה ליהוה, בעמלק--מדר, דר.  {פ}
יח,א וישמע יתרו כהן מדין, חתן משה, את כל-אשר עשה אלהים למשה, ולישראל עמו:  כי-הוציא יהוה את-ישראל, ממצרים.  יח,ב ויקח, יתרו חתן משה, את-צפרה, אשת משה--אחר, שלוחיה.  יח,ג ואת, שני בניה:  אשר שם האחד, גרשם--כי אמר, גר הייתי בארץ נכריה.  יח,ד ושם האחד, אליעזר--כי-אלהי אבי בעזרי, ויצלני מחרב פרעה.  יח,ה ויבא יתרו חתן משה, ובניו ואשתו--אל-משה:  אל-המדבר, אשר-הוא חנה שם--הר האלהים.  יח,ו ויאמר, אל-משה, אני חתנך יתרו, בא אליך; ואשתך--ושני בניה, עמה.  יח,ז ויצא משה לקראת חתנו, וישתחו וישק-לו, וישאלו איש-לרעהו, לשלום; ויבאו, האהלה.  יח,ח ויספר משה, לחתנו, את כל-אשר עשה יהוה לפרעה ולמצרים, על אודת ישראל:  את כל-התלאה אשר מצאתם בדרך, ויצלם יהוה.  יח,ט ויחד יתרו--על כל-הטובה, אשר-עשה יהוה לישראל:  אשר הצילו, מיד מצרים.  יח,י ויאמר, יתרו, ברוך יהוה, אשר הציל אתכם מיד מצרים ומיד פרעה:  אשר הציל את-העם, מתחת יד-מצרים.  יח,יא עתה ידעתי, כי-גדול יהוה מכל-האלהים:  כי בדבר, אשר זדו עליהם.  יח,יב ויקח יתרו חתן משה, עלה וזבחים--לאלהים; ויבא אהרן וכל זקני ישראל, לאכל-לחם עם-חתן משה--לפני האלהים.  יח,יג ויהי, ממחרת, וישב משה, לשפט את-העם; ויעמד העם על-משה, מן-הבקר עד-הערב.  יח,יד וירא חתן משה, את כל-אשר-הוא עשה לעם; ויאמר, מה-הדבר הזה אשר אתה עשה לעם--מדוע אתה יושב לבדך, וכל-העם נצב עליך מן-בקר עד-ערב.  יח,טו ויאמר משה, לחתנו:  כי-יבא אלי העם, לדרש אלהים.  יח,טז כי-יהיה להם דבר, בא אלי, ושפטתי, בין איש ובין רעהו; והודעתי את-חקי האלהים, ואת-תורתיו.  יח,יז ויאמר חתן משה, אליו:  לא-טוב, הדבר, אשר אתה, עשה.  יח,יח נבל תבל--גם-אתה, גם-העם הזה אשר עמך:  כי-כבד ממך הדבר, לא-תוכל עשהו לבדך.  יח,יט עתה שמע בקלי, איעצך, ויהי אלהים, עמך; היה אתה לעם, מול האלהים, והבאת אתה את-הדברים, אל-האלהים.  יח,כ והזהרתה אתהם, את-החקים ואת-התורת; והודעת להם, את-הדרך ילכו בה, ואת-המעשה, אשר יעשון.  יח,כא ואתה תחזה מכל-העם אנשי-חיל יראי אלהים, אנשי אמת--שנאי בצע; ושמת עלהם, שרי אלפים שרי מאות, שרי חמשים, ושרי עשרת.  יח,כב ושפטו את-העם, בכל-עת, והיה כל-הדבר הגדל יביאו אליך, וכל-הדבר הקטן ישפטו-הם; והקל, מעליך, ונשאו, אתך.  יח,כג אם את-הדבר הזה, תעשה, וצוך אלהים, ויכלת עמד; וגם כל-העם הזה, על-מקמו יבא בשלום.  יח,כד וישמע משה, לקול חתנו; ויעש, כל אשר אמר.  יח,כה ויבחר משה אנשי-חיל מכל-ישראל, ויתן אתם ראשים על-העם--שרי אלפים שרי מאות, שרי חמשים ושרי עשרת.  יח,כו ושפטו את-העם, בכל-עת:  את-הדבר הקשה יביאון אל-משה, וכל-הדבר הקטן ישפוטו הם.  יח,כז וישלח משה, את-חתנו; וילך לו, אל-ארצו.  {פ}
יט,א בחדש, השלישי, לצאת בני-ישראל, מארץ מצרים--ביום הזה, באו מדבר סיני.  יט,ב ויסעו מרפידים, ויבאו מדבר סיני, ויחנו, במדבר; ויחן-שם ישראל, נגד ההר.  יט,ג ומשה עלה, אל-האלהים; ויקרא אליו יהוה, מן-ההר לאמר, כה תאמר לבית יעקב, ותגיד לבני ישראל.  יט,ד אתם ראיתם, אשר עשיתי למצרים; ואשא אתכם על-כנפי נשרים, ואבא אתכם אלי.  יט,ה ועתה, אם-שמוע תשמעו בקלי, ושמרתם, את-בריתי--והייתם לי סגלה מכל-העמים, כי-לי כל-הארץ.  יט,ו ואתם תהיו-לי ממלכת כהנים, וגוי קדוש:  אלה, הדברים, אשר תדבר, אל-בני ישראל.  יט,ז ויבא משה, ויקרא לזקני העם; וישם לפניהם, את כל-הדברים האלה, אשר צוהו, יהוה.  יט,ח ויענו כל-העם יחדו ויאמרו, כל אשר-דבר יהוה נעשה; וישב משה את-דברי העם, אל-יהוה.  יט,ט ויאמר יהוה אל-משה, הנה אנכי בא אליך בעב הענן, בעבור ישמע העם בדברי עמך, וגם-בך יאמינו לעולם; ויגד משה את-דברי העם, אל-יהוה.  יט,י ויאמר יהוה אל-משה לך אל-העם, וקדשתם היום ומחר; וכבסו, שמלתם.  יט,יא והיו נכנים, ליום השלישי:  כי ביום השלשי, ירד יהוה לעיני כל-העם--על-הר סיני.  יט,יב והגבלת את-העם סביב לאמר, השמרו לכם עלות בהר ונגע בקצהו:  כל-הנגע בהר, מות יומת.  יט,יג לא-תגע בו יד, כי-סקול יסקל או-ירה יירה--אם-בהמה אם-איש, לא יחיה; במשך, היבל, המה, יעלו בהר.  יט,יד וירד משה מן-ההר, אל-העם; ויקדש, את-העם, ויכבסו, שמלתם.  יט,טו ויאמר, אל-העם, היו נכנים, לשלשת ימים:  אל-תגשו, אל-אשה.  יט,טז ויהי ביום השלישי בהית הבקר, ויהי קלת וברקים וענן כבד על-ההר, וקל שפר, חזק מאד; ויחרד כל-העם, אשר במחנה.  יט,יז ויוצא משה את-העם לקראת האלהים, מן-המחנה; ויתיצבו, בתחתית ההר.  יט,יח והר סיני, עשן כלו, מפני אשר ירד עליו יהוה, באש; ויעל עשנו כעשן הכבשן, ויחרד כל-ההר מאד.  יט,יט ויהי קול השפר, הולך וחזק מאד; משה ידבר, והאלהים יעננו בקול.  יט,כ וירד יהוה על-הר סיני, אל-ראש ההר; ויקרא יהוה למשה אל-ראש ההר, ויעל משה.  יט,כא ויאמר יהוה אל-משה, רד העד בעם:  פן-יהרסו אל-יהוה לראות, ונפל ממנו רב.  יט,כב וגם הכהנים הנגשים אל-יהוה, יתקדשו:  פן-יפרץ בהם, יהוה.  יט,כג ויאמר משה, אל-יהוה, לא-יוכל העם, לעלת אל-הר סיני:  כי-אתה העדתה בנו, לאמר, הגבל את-ההר, וקדשתו.  יט,כד ויאמר אליו יהוה לך-רד, ועלית אתה ואהרן עמך; והכהנים והעם, אל-יהרסו לעלת אל-יהוה--פן-יפרץ-בם.  יט,כה וירד משה, אל-העם; ויאמר, אלהם.  {ס}  כ,א וידבר אלהים, את כל-הדברים האלה לאמר.  {ס}  כ,ב אנכי יהוה אלהיך, אשר הוצאתיך מארץ מצרים מבית עבדים:  לא-יהיה לך אלהים אחרים, על-פני.  כ,ג לא-תעשה לך פסל, וכל-תמונה, אשר בשמים ממעל, ואשר בארץ מתחת--ואשר במים, מתחת לארץ.  כ,ד לא-תשתחוה להם, ולא תעבדם:  כי אנכי יהוה אלהיך, אל קנא--פקד עו‍ן אבת על-בנים על-שלשים ועל-רבעים, לשנאי.  כ,ה ועשה חסד, לאלפים--לאהבי, ולשמרי מצו‍תי.  {ס}  כ,ו לא תשא את-שם-יהוה אלהיך, לשוא:  כי לא ינקה יהוה, את אשר-ישא את-שמו לשוא.  {פ}
כ,ז זכור את-יום השבת, לקדשו.  כ,ח ששת ימים תעבד, ועשית כל-מלאכתך.  כ,ט ויום, השביעי--שבת, ליהוה אלהיך:  לא-תעשה כל-מלאכה אתה ובנך ובתך, עבדך ואמתך ובהמתך, וגרך, אשר בשעריך.  כ,י כי ששת-ימים עשה יהוה את-השמים ואת-הארץ, את-הים ואת-כל-אשר-בם, וינח, ביום השביעי; על-כן, ברך יהוה את-יום השבת--ויקדשהו.  {ס}  כ,יא כבד את-אביך, ואת-אמך--למען, יארכון ימיך, על האדמה, אשר-יהוה אלהיך נתן לך.  {ס}  כ,יב לא תרצח,  {ס}  לא תנאף;  {ס}  לא תגנב,  {ס}  לא-תענה ברעך עד שקר.  {ס}  כ,יג לא תחמד, בית רעך;  {ס}  לא-תחמד אשת רעך, ועבדו ואמתו ושורו וחמרו, וכל, אשר לרעך.  {פ}
כ,יד וכל-העם ראים את-הקולת ואת-הלפידם, ואת קול השפר, ואת-ההר, עשן; וירא העם וינעו, ויעמדו מרחק.  כ,טו ויאמרו, אל-משה, דבר-אתה עמנו, ונשמעה; ואל-ידבר עמנו אלהים, פן-נמות.  כ,טז ויאמר משה אל-העם, אל-תיראו, כי לבעבור נסות אתכם, בא האלהים; ובעבור, תהיה יראתו על-פניכם--לבלתי תחטאו.  כ,יז ויעמד העם, מרחק; ומשה נגש אל-הערפל, אשר-שם האלהים.  {ס}  כ,יח ויאמר יהוה אל-משה, כה תאמר אל-בני ישראל:  אתם ראיתם--כי מן-השמים, דברתי עמכם.  כ,יט לא תעשון, אתי:  אלהי כסף ואלהי זהב, לא תעשו לכם.  כ,כ מזבח אדמה, תעשה-לי, וזבחת עליו את-עלתיך ואת-שלמיך, את-צאנך ואת-בקרך; בכל-המקום אשר אזכיר את-שמי, אבוא אליך וברכתיך.  כ,כא ואם-מזבח אבנים תעשה-לי, לא-תבנה אתהן גזית:  כי חרבך הנפת עליה, ותחללה.  כ,כב ולא-תעלה במעלת, על-מזבחי:  אשר לא-תגלה ערותך, עליו.  {פ}
כא,א ואלה, המשפטים, אשר תשים, לפניהם.  כא,ב כי תקנה עבד עברי, שש שנים יעבד; ובשבעת--יצא לחפשי, חנם.  כא,ג אם-בגפו יבא, בגפו יצא; אם-בעל אשה הוא, ויצאה אשתו עמו.  כא,ד אם-אדניו יתן-לו אשה, וילדה-לו בנים או בנות--האשה וילדיה, תהיה לאדניה, והוא, יצא בגפו.  כא,ה ואם-אמר יאמר, העבד, אהבתי את-אדני, את-אשתי ואת-בני; לא אצא, חפשי.  כא,ו והגישו אדניו, אל-האלהים, והגישו אל-הדלת, או אל-המזוזה; ורצע אדניו את-אזנו במרצע, ועבדו לעלם.  {ס}  כא,ז וכי-ימכר איש את-בתו, לאמה--לא תצא, כצאת העבדים.  כא,ח אם-רעה בעיני אדניה, אשר-לא (לו) יעדה--והפדה:  לעם נכרי לא-ימשל למכרה, בבגדו-בה.  כא,ט ואם-לבנו, ייעדנה--כמשפט הבנות, יעשה-לה.  כא,י אם-אחרת, יקח-לו--שארה כסותה וענתה, לא יגרע.  כא,יא ואם-שלש-אלה--לא יעשה, לה:  ויצאה חנם, אין כסף.  {ס}  כא,יב מכה איש ומת, מות יומת.  כא,יג ואשר לא צדה, והאלהים אנה לידו--ושמתי לך מקום, אשר ינוס שמה.  {ס}  כא,יד וכי-יזד איש על-רעהו, להרגו בערמה--מעם מזבחי, תקחנו למות.  {ס}  כא,טו ומכה אביו ואמו, מות יומת.  {ס}  כא,טז וגנב איש ומכרו ונמצא בידו, מות יומת.  {ס}  כא,יז ומקלל אביו ואמו, מות יומת.  {ס}  כא,יח וכי-יריבן אנשים--והכה-איש את-רעהו, באבן או באגרף; ולא ימות, ונפל למשכב.  כא,יט אם-יקום והתהלך בחוץ, על-משענתו--ונקה המכה:  רק שבתו יתן, ורפא ירפא.  {ס}  כא,כ וכי-יכה איש את-עבדו או את-אמתו, בשבט, ומת, תחת ידו--נקם, ינקם.  כא,כא אך אם-יום או יומים, יעמד--לא יקם, כי כספו הוא.  {ס}  כא,כב וכי-ינצו אנשים, ונגפו אשה הרה ויצאו ילדיה, ולא יהיה, אסון--ענוש יענש, כאשר ישית עליו בעל האשה, ונתן, בפללים.  כא,כג ואם-אסון, יהיה--ונתתה נפש, תחת נפש.  כא,כד עין תחת עין, שן תחת שן, יד תחת יד, רגל תחת רגל.  כא,כה כויה תחת כויה, פצע תחת פצע, חבורה, תחת חבורה.  {ס}  כא,כו וכי-יכה איש את-עין עבדו, או-את-עין אמתו--ושחתה:  לחפשי ישלחנו, תחת עינו.  כא,כז ואם-שן עבדו או-שן אמתו, יפיל--לחפשי ישלחנו, תחת שנו.  {פ}
כא,כח וכי-יגח שור את-איש או את-אשה, ומת--סקול יסקל השור, ולא יאכל את-בשרו, ובעל השור, נקי.  כא,כט ואם שור נגח הוא מתמל שלשם, והועד בבעליו ולא ישמרנו, והמית איש, או אשה--השור, יסקל, וגם-בעליו, יומת.  כא,ל אם-כפר, יושת עליו--ונתן פדין נפשו, ככל אשר-יושת עליו.  כא,לא או-בן יגח, או-בת יגח--כמשפט הזה, יעשה לו.  כא,לב אם-עבד יגח השור, או אמה--כסף שלשים שקלים, יתן לאדניו, והשור, יסקל.  {ס}  כא,לג וכי-יפתח איש בור, או כי-יכרה איש בר--ולא יכסנו; ונפל-שמה שור, או חמור.  כא,לד בעל הבור ישלם, כסף ישיב לבעליו; והמת, יהיה-לו.  {ס}  כא,לה וכי-יגף שור-איש את-שור רעהו, ומת--ומכרו את-השור החי, וחצו את-כספו, וגם את-המת, יחצון.  כא,לו או נודע, כי שור נגח הוא מתמול שלשם, ולא ישמרנו, בעליו--שלם ישלם שור תחת השור, והמת יהיה-לו.  {ס}  כא,לז כי יגנב-איש שור או-שה, וטבחו או מכרו--חמשה בקר, ישלם תחת השור, וארבע-צאן, תחת השה.  כב,א אם-במחתרת ימצא הגנב, והכה ומת--אין לו, דמים.  כב,ב אם-זרחה השמש עליו, דמים לו:  שלם ישלם--אם-אין לו, ונמכר בגנבתו.  כב,ג אם-המצא תמצא בידו הגנבה, משור עד-חמור עד-שה--חיים:  שנים, ישלם.  {ס}  כב,ד כי יבער-איש, שדה או-כרם, ושלח את-בעירה, ובער בשדה אחר--מיטב שדהו ומיטב כרמו, ישלם.  {ס}  כב,ה כי-תצא אש ומצאה קצים, ונאכל גדיש, או הקמה, או השדה--שלם ישלם, המבער את-הבערה.  {ס}  כב,ו כי-יתן איש אל-רעהו כסף או-כלים, לשמר, וגנב, מבית האיש--אם-ימצא הגנב, ישלם שנים.  כב,ז אם-לא ימצא הגנב, ונקרב בעל-הבית אל-האלהים:  אם-לא שלח ידו, במלאכת רעהו.  כב,ח על-כל-דבר-פשע על-שור על-חמור על-שה על-שלמה על-כל-אבדה, אשר יאמר כי-הוא זה--עד האלהים, יבא דבר-שניהם:  אשר ירשיען אלהים, ישלם שנים לרעהו.  {ס}  כב,ט כי-יתן איש אל-רעהו חמור או-שור או-שה, וכל-בהמה--לשמר; ומת או-נשבר או-נשבה, אין ראה.  כב,י שבעת יהוה, תהיה בין שניהם--אם-לא שלח ידו, במלאכת רעהו; ולקח בעליו, ולא ישלם.  כב,יא ואם-גנב יגנב, מעמו--ישלם, לבעליו.  כב,יב אם-טרף יטרף, יבאהו עד:  הטרפה, לא ישלם.  {פ}
כב,יג וכי-ישאל איש מעם רעהו, ונשבר או-מת; בעליו אין-עמו, שלם ישלם.  כב,יד אם-בעליו עמו, לא ישלם:  אם-שכיר הוא, בא בשכרו.  {ס}  כב,טו וכי-יפתה איש, בתולה אשר לא-ארשה--ושכב עמה:  מהר ימהרנה לו, לאשה.  כב,טז אם-מאן ימאן אביה, לתתה לו--כסף ישקל, כמהר הבתולת.  {ס}  כב,יז מכשפה, לא תחיה.  כב,יח כל-שכב עם-בהמה, מות יומת.  {ס}  כב,יט זבח לאלהים, יחרם--בלתי ליהוה, לבדו.  כב,כ וגר לא-תונה, ולא תלחצנו:  כי-גרים הייתם, בארץ מצרים.  כב,כא כל-אלמנה ויתום, לא תענון.  כב,כב אם-ענה תענה, אתו--כי אם-צעק יצעק אלי, שמע אשמע צעקתו.  כב,כג וחרה אפי, והרגתי אתכם בחרב; והיו נשיכם אלמנות, ובניכם יתמים.  {פ}
כב,כד אם-כסף תלוה את-עמי, את-העני עמך--לא-תהיה לו, כנשה; לא-תשימון עליו, נשך.  כב,כה אם-חבל תחבל, שלמת רעך--עד-בא השמש, תשיבנו לו.  כב,כו כי הוא כסותה לבדה, הוא שמלתו לערו; במה ישכב--והיה כי-יצעק אלי, ושמעתי כי-חנון אני.  {ס}  כב,כז אלהים, לא תקלל; ונשיא בעמך, לא תאר.  כב,כח מלאתך ודמעך, לא תאחר; בכור בניך, תתן-לי.  כב,כט כן-תעשה לשרך, לצאנך:  שבעת ימים יהיה עם-אמו, ביום השמיני תתנו-לי.  כב,ל ואנשי-קדש, תהיון לי; ובשר בשדה טרפה לא תאכלו, לכלב תשלכון אתו.  {ס}  כג,א לא תשא, שמע שוא; אל-תשת ידך עם-רשע, להית עד חמס.  כג,ב לא-תהיה אחרי-רבים, לרעת; ולא-תענה על-רב, לנטת אחרי רבים--להטת.  כג,ג ודל, לא תהדר בריבו.  {ס}  כג,ד כי תפגע שור איבך, או חמרו--תעה:  השב תשיבנו, לו.  {ס}  כג,ה כי-תראה חמור שנאך, רבץ תחת משאו, וחדלת, מעזב לו--עזב תעזב, עמו.  {ס}  כג,ו לא תטה משפט אבינך, בריבו.  כג,ז מדבר-שקר, תרחק; ונקי וצדיק אל-תהרג, כי לא-אצדיק רשע.  כג,ח ושחד, לא תקח:  כי השחד יעור פקחים, ויסלף דברי צדיקים.  כג,ט וגר, לא תלחץ; ואתם, ידעתם את-נפש הגר--כי-גרים הייתם, בארץ מצרים.  כג,י ושש שנים, תזרע את-ארצך; ואספת, את-תבואתה.  כג,יא והשביעת תשמטנה ונטשתה, ואכלו אביני עמך, ויתרם, תאכל חית השדה; כן-תעשה לכרמך, לזיתך.  כג,יב ששת ימים תעשה מעשיך, וביום השביעי תשבת--למען ינוח, שורך וחמרך, וינפש בן-אמתך, והגר.  כג,יג ובכל אשר-אמרתי אליכם, תשמרו; ושם אלהים אחרים לא תזכירו, לא ישמע על-פיך.  כג,יד שלש רגלים, תחג לי בשנה.  כג,טו את-חג המצות, תשמר--שבעת ימים תאכל מצות כאשר צויתך למועד חדש האביב, כי-בו יצאת ממצרים; ולא-יראו פני, ריקם.  כג,טז וחג הקציר בכורי מעשיך, אשר תזרע בשדה; וחג האסף בצאת השנה, באספך את-מעשיך מן-השדה.  כג,יז שלש פעמים, בשנה--יראה, כל-זכורך, אל-פני, האדן יהוה.  כג,יח לא-תזבח על-חמץ, דם-זבחי; ולא-ילין חלב-חגי, עד-בקר.  כג,יט ראשית, בכורי אדמתך, תביא, בית יהוה אלהיך; לא-תבשל גדי, בחלב אמו.  {פ}
כג,כ הנה אנכי שלח מלאך, לפניך, לשמרך, בדרך; ולהביאך, אל-המקום אשר הכנתי.  כג,כא השמר מפניו ושמע בקלו, אל-תמר בו:  כי לא ישא לפשעכם, כי שמי בקרבו.  כג,כב כי אם-שמוע תשמע, בקלו, ועשית, כל אשר אדבר--ואיבתי, את-איביך, וצרתי, את-צרריך.  כג,כג כי-ילך מלאכי, לפניך, והביאך אל-האמרי והחתי, והפרזי והכנעני החוי והיבוסי; והכחדתיו.  כג,כד לא-תשתחוה לאלהיהם ולא תעבדם, ולא תעשה כמעשיהם:  כי הרס תהרסם, ושבר תשבר מצבתיהם.  כג,כה ועבדתם, את יהוה אלהיכם, וברך את-לחמך, ואת-מימיך; והסרתי מחלה, מקרבך.  {ס}  כג,כו לא תהיה משכלה ועקרה, בארצך; את-מספר ימיך, אמלא.  כג,כז את-אימתי, אשלח לפניך, והמתי את-כל-העם, אשר תבא בהם; ונתתי את-כל-איביך אליך, ערף.  כג,כח ושלחתי את-הצרעה, לפניך; וגרשה, את-החוי את-הכנעני ואת-החתי--מלפניך.  כג,כט לא אגרשנו מפניך, בשנה אחת:  פן-תהיה הארץ שממה, ורבה עליך חית השדה.  כג,ל מעט מעט אגרשנו, מפניך, עד אשר תפרה, ונחלת את-הארץ.  כג,לא ושתי את-גבלך, מים-סוף ועד-ים פלשתים, וממדבר, עד-הנהר:  כי אתן בידכם, את ישבי הארץ, וגרשתמו, מפניך.  כג,לב לא-תכרת להם ולאלהיהם, ברית.  כג,לג לא ישבו בארצך, פן-יחטיאו אתך לי:  כי תעבד את-אלהיהם, כי-יהיה לך למוקש.  {פ}
כד,א ואל-משה אמר עלה אל-יהוה, אתה ואהרן נדב ואביהוא, ושבעים, מזקני ישראל; והשתחויתם, מרחק.  כד,ב ונגש משה לבדו אל-יהוה, והם לא יגשו; והעם, לא יעלו עמו.  כד,ג ויבא משה, ויספר לעם את כל-דברי יהוה, ואת, כל-המשפטים; ויען כל-העם קול אחד, ויאמרו, כל-הדברים אשר-דבר יהוה, נעשה.  כד,ד ויכתב משה, את כל-דברי יהוה, וישכם בבקר, ויבן מזבח תחת ההר; ושתים עשרה מצבה, לשנים עשר שבטי ישראל.  כד,ה וישלח, את-נערי בני ישראל, ויעלו, עלת; ויזבחו זבחים שלמים, ליהוה--פרים.  כד,ו ויקח משה חצי הדם, וישם באגנת; וחצי הדם, זרק על-המזבח.  כד,ז ויקח ספר הברית, ויקרא באזני העם; ויאמרו, כל אשר-דבר יהוה נעשה ונשמע.  כד,ח ויקח משה את-הדם, ויזרק על-העם; ויאמר, הנה דם-הברית אשר כרת יהוה עמכם, על כל-הדברים, האלה.  כד,ט ויעל משה, ואהרן--נדב, ואביהוא, ושבעים, מזקני ישראל.  כד,י ויראו, את אלהי ישראל; ותחת רגליו, כמעשה לבנת הספיר, וכעצם השמים, לטהר.  כד,יא ואל-אצילי בני ישראל, לא שלח ידו; ויחזו, את-האלהים, ויאכלו, וישתו.  {ס}  כד,יב ויאמר יהוה אל-משה, עלה אלי ההרה--והיה-שם; ואתנה לך את-לחת האבן, והתורה והמצוה, אשר כתבתי, להורתם.  כד,יג ויקם משה, ויהושע משרתו; ויעל משה, אל-הר האלהים.  כד,יד ואל-הזקנים אמר שבו-לנו בזה, עד אשר-נשוב אליכם; והנה אהרן וחור עמכם, מי-בעל דברים יגש אלהם.  כד,טו ויעל משה, אל-ההר; ויכס הענן, את-ההר.  כד,טז וישכן כבוד-יהוה על-הר סיני, ויכסהו הענן ששת ימים; ויקרא אל-משה ביום השביעי, מתוך הענן.  כד,יז ומראה כבוד יהוה, כאש אכלת בראש ההר, לעיני, בני ישראל.  כד,יח ויבא משה בתוך הענן, ויעל אל-ההר; ויהי משה, בהר, ארבעים יום, וארבעים לילה.  {פ}
כה,א וידבר יהוה, אל-משה לאמר.  כה,ב דבר אל-בני ישראל, ויקחו-לי תרומה:  מאת כל-איש אשר ידבנו לבו, תקחו את-תרומתי.  כה,ג וזאת, התרומה, אשר תקחו, מאתם:  זהב וכסף, ונחשת.  כה,ד ותכלת וארגמן ותולעת שני, ושש ועזים.  כה,ה וערת אילם מאדמים וערת תחשים, ועצי שטים.  כה,ו שמן, למאר; בשמים לשמן המשחה, ולקטרת הסמים.  כה,ז אבני-שהם, ואבני מלאים, לאפד, ולחשן.  כה,ח ועשו לי, מקדש; ושכנתי, בתוכם.  כה,ט ככל, אשר אני מראה אותך, את תבנית המשכן, ואת תבנית כל-כליו; וכן, תעשו.  {ס}  כה,י ועשו ארון, עצי שטים:  אמתים וחצי ארכו, ואמה וחצי רחבו, ואמה וחצי, קמתו.  כה,יא וצפית אתו זהב טהור, מבית ומחוץ תצפנו; ועשית עליו זר זהב, סביב.  כה,יב ויצקת לו, ארבע טבעת זהב, ונתתה, על ארבע פעמתיו; ושתי טבעת, על-צלעו האחת, ושתי טבעת, על-צלעו השנית.  כה,יג ועשית בדי, עצי שטים; וצפית אתם, זהב.  כה,יד והבאת את-הבדים בטבעת, על צלעת הארן, לשאת את-הארן, בהם.  כה,טו בטבעת, הארן, יהיו, הבדים:  לא יסרו, ממנו.  כה,טז ונתת, אל-הארן--את, העדת, אשר אתן, אליך.  כה,יז ועשית כפרת, זהב טהור:  אמתים וחצי ארכה, ואמה וחצי רחבה.  כה,יח ועשית שנים כרבים, זהב; מקשה תעשה אתם, משני קצות הכפרת.  כה,יט ועשה כרוב אחד מקצה, מזה, וכרוב-אחד מקצה, מזה; מן-הכפרת תעשו את-הכרבים, על-שני קצותיו.  כה,כ והיו הכרבים פרשי כנפים למעלה, סככים בכנפיהם על-הכפרת, ופניהם, איש אל-אחיו; אל-הכפרת--יהיו, פני הכרבים.  כה,כא ונתת את-הכפרת על-הארן, מלמעלה; ואל-הארן--תתן את-העדת, אשר אתן אליך.  כה,כב ונועדתי לך, שם, ודברתי אתך מעל הכפרת מבין שני הכרבים, אשר על-ארון העדת--את כל-אשר אצוה אותך, אל-בני ישראל.  {פ}
כה,כג ועשית שלחן, עצי שטים:  אמתים ארכו ואמה רחבו, ואמה וחצי קמתו.  כה,כד וצפית אתו, זהב טהור; ועשית לו זר זהב, סביב.  כה,כה ועשית לו מסגרת טפח, סביב; ועשית זר-זהב למסגרתו, סביב.  כה,כו ועשית לו, ארבע טבעת זהב; ונתת, את-הטבעת, על ארבע הפאת, אשר לארבע רגליו.  כה,כז לעמת, המסגרת, תהיין, הטבעת--לבתים לבדים, לשאת את-השלחן.  כה,כח ועשית את-הבדים עצי שטים, וצפית אתם זהב; ונשא-בם, את-השלחן.  כה,כט ועשית קערתיו וכפתיו, וקשותיו ומנקיתיו, אשר יסך, בהן; זהב טהור, תעשה אתם.  כה,ל ונתת על-השלחן לחם פנים, לפני תמיד.  {פ}
כה,לא ועשית מנרת, זהב טהור; מקשה תעשה המנורה, ירכה וקנה, גביעיה כפתריה ופרחיה, ממנה יהיו.  כה,לב וששה קנים, יצאים מצדיה:  שלשה קני מנרה, מצדה האחד, ושלשה קני מנרה, מצדה השני.  כה,לג שלשה גבעים משקדים בקנה האחד, כפתר ופרח, ושלשה גבעים משקדים בקנה האחד, כפתר ופרח; כן לששת הקנים, היצאים מן-המנרה.  כה,לד ובמנרה, ארבעה גבעים:  משקדים--כפתריה, ופרחיה.  כה,לה וכפתר תחת שני הקנים ממנה, וכפתר תחת שני הקנים ממנה, וכפתר, תחת-שני הקנים ממנה--לששת, הקנים, היצאים, מן-המנרה.  כה,לו כפתריהם וקנתם, ממנה יהיו; כלה מקשה אחת, זהב טהור.  כה,לז ועשית את-נרתיה, שבעה; והעלה, את-נרתיה, והאיר, על-עבר פניה.  כה,לח ומלקחיה ומחתתיה, זהב טהור.  כה,לט ככר זהב טהור, יעשה אתה--את כל-הכלים, האלה.  כה,מ וראה, ועשה:  בתבניתם--אשר-אתה מראה, בהר.  {ס}  כו,א ואת-המשכן תעשה, עשר יריעת:  שש משזר, ותכלת וארגמן ותלעת שני--כרבים מעשה חשב, תעשה אתם.  כו,ב ארך היריעה האחת, שמנה ועשרים באמה, ורחב ארבע באמה, היריעה האחת; מדה אחת, לכל-היריעת.  כו,ג חמש היריעת, תהיין חברת, אשה, אל-אחתה; וחמש יריעת חברת, אשה אל-אחתה.  כו,ד ועשית ללאת תכלת, על שפת היריעה האחת, מקצה, בחברת; וכן תעשה, בשפת היריעה, הקיצונה, במחברת השנית.  כו,ה חמשים ללאת, תעשה ביריעה האחת, וחמשים ללאת תעשה בקצה היריעה, אשר במחברת השנית:  מקבילת, הללאת, אשה, אל-אחתה.  כו,ו ועשית, חמשים קרסי זהב; וחברת את-היריעת אשה אל-אחתה, בקרסים, והיה המשכן, אחד.  כו,ז ועשית יריעת עזים, לאהל על-המשכן; עשתי-עשרה יריעת, תעשה אתם.  כו,ח ארך היריעה האחת, שלשים באמה, ורחב ארבע באמה, היריעה האחת; מדה אחת, לעשתי עשרה יריעת.  כו,ט וחברת את-חמש היריעת, לבד, ואת-שש היריעת, לבד; וכפלת את-היריעה הששית, אל-מול פני האהל.  כו,י ועשית חמשים ללאת, על שפת היריעה האחת, הקיצנה, בחברת; וחמשים ללאת, על שפת היריעה, החברת, השנית.  כו,יא ועשית קרסי נחשת, חמשים; והבאת את-הקרסים בללאת, וחברת את-האהל והיה אחד.  כו,יב וסרח, העדף, ביריעת, האהל--חצי היריעה, העדפת, תסרח, על אחרי המשכן.  כו,יג והאמה מזה והאמה מזה, בעדף, בארך, יריעת האהל:  יהיה סרוח על-צדי המשכן, מזה ומזה--לכסתו.  כו,יד ועשית מכסה לאהל, ערת אילם מאדמים, ומכסה ערת תחשים, מלמעלה.  {פ}
כו,טו ועשית את-הקרשים, למשכן, עצי שטים, עמדים.  כו,טז עשר אמות, ארך הקרש; ואמה וחצי האמה, רחב הקרש האחד.  כו,יז שתי ידות, לקרש האחד--משלבת, אשה אל-אחתה; כן תעשה, לכל קרשי המשכן.  כו,יח ועשית את-הקרשים, למשכן, עשרים קרש, לפאת נגבה תימנה.  כו,יט וארבעים, אדני-כסף, תעשה, תחת עשרים הקרש:  שני אדנים תחת-הקרש האחד, לשתי ידתיו, ושני אדנים תחת-הקרש האחד, לשתי ידתיו.  כו,כ ולצלע המשכן השנית, לפאת צפון, עשרים, קרש.  כו,כא וארבעים אדניהם, כסף:  שני אדנים, תחת הקרש האחד, ושני אדנים, תחת הקרש האחד.  כו,כב ולירכתי המשכן, ימה, תעשה, ששה קרשים.  כו,כג ושני קרשים תעשה, למקצעת המשכן--בירכתים.  כו,כד ויהיו תאמם, מלמטה, ויחדו יהיו תמים על-ראשו, אל-הטבעת האחת; כן יהיה לשניהם, לשני המקצעת יהיו.  כו,כה והיו, שמנה קרשים, ואדניהם כסף, ששה עשר אדנים:  שני אדנים, תחת הקרש האחד, ושני אדנים, תחת הקרש האחד.  כו,כו ועשית בריחם, עצי שטים, חמשה, לקרשי צלע-המשכן האחד.  כו,כז וחמשה בריחם, לקרשי צלע-המשכן השנית; וחמשה בריחם, לקרשי צלע המשכן, לירכתים, ימה.  כו,כח והבריח התיכן, בתוך הקרשים, מברח, מן-הקצה אל-הקצה.  כו,כט ואת-הקרשים תצפה זהב, ואת-טבעתיהם תעשה זהב--בתים, לבריחם; וצפית את-הבריחם, זהב.  כו,ל והקמת, את-המשכן:  כמשפטו--אשר הראית, בהר.  {ס}  כו,לא ועשית פרכת, תכלת וארגמן ותולעת שני--ושש משזר; מעשה חשב יעשה אתה, כרבים.  כו,לב ונתתה אתה, על-ארבעה עמודי שטים, מצפים זהב, וויהם זהב--על-ארבעה, אדני-כסף.  כו,לג ונתתה את-הפרכת, תחת הקרסים, והבאת שמה מבית לפרכת, את ארון העדות; והבדילה הפרכת, לכם, בין הקדש, ובין קדש הקדשים.  כו,לד ונתת, את-הכפרת, על, ארון העדת--בקדש, הקדשים.  כו,לה ושמת את-השלחן, מחוץ לפרכת, ואת-המנרה נכח השלחן, על צלע המשכן תימנה; והשלחן--תתן, על-צלע צפון.  כו,לו ועשית מסך לפתח האהל, תכלת וארגמן ותולעת שני ושש משזר, מעשה, רקם.  כו,לז ועשית למסך, חמשה עמודי שטים, וצפית אתם זהב, וויהם זהב; ויצקת להם, חמשה אדני נחשת.  {ס}  כז,א ועשית את-המזבח, עצי שטים:  חמש אמות ארך וחמש אמות רחב, רבוע יהיה המזבח, ושלש אמות, קמתו.  כז,ב ועשית קרנתיו, על ארבע פנתיו--ממנו, תהיין קרנתיו; וצפית אתו, נחשת.  כז,ג ועשית סירתיו, לדשנו, ויעיו ומזרקתיו, ומזלגתיו ומחתתיו; לכל-כליו, תעשה נחשת.  כז,ד ועשית לו מכבר, מעשה רשת נחשת; ועשית על-הרשת, ארבע טבעת נחשת, על, ארבע קצותיו.  כז,ה ונתתה אתה, תחת כרכב המזבח--מלמטה; והיתה הרשת, עד חצי המזבח.  כז,ו ועשית בדים למזבח, בדי עצי שטים; וצפית אתם, נחשת.  כז,ז והובא את-בדיו, בטבעת; והיו הבדים, על-שתי צלעת המזבח--בשאת אתו.  כז,ח נבוב לחת, תעשה אתו:  כאשר הראה אתך בהר, כן יעשו.  {ס}  כז,ט ועשית, את חצר המשכן--לפאת נגב-תימנה קלעים לחצר שש משזר, מאה באמה ארך, לפאה, האחת.  כז,י ועמדיו עשרים, ואדניהם עשרים נחשת; ווי העמדים וחשקיהם, כסף.  כז,יא וכן לפאת צפון בארך, קלעים מאה ארך; ועמדו עשרים, ואדניהם עשרים נחשת, ווי העמדים וחשקיהם, כסף.  כז,יב ורחב החצר לפאת-ים, קלעים חמשים אמה; עמדיהם עשרה, ואדניהם עשרה.  כז,יג ורחב החצר, לפאת קדמה מזרחה--חמשים אמה.  כז,יד וחמש עשרה אמה קלעים, לכתף; עמדיהם שלשה, ואדניהם שלשה.  כז,טו ולכתף, השנית--חמש עשרה, קלעים; עמדיהם שלשה, ואדניהם שלשה.  כז,טז ולשער החצר מסך עשרים אמה, תכלת וארגמן ותולעת שני ושש משזר--מעשה רקם; עמדיהם, ארבעה, ואדניהם, ארבעה.  כז,יז כל-עמודי החצר סביב מחשקים כסף, וויהם כסף; ואדניהם, נחשת.  כז,יח ארך החצר מאה באמה ורחב חמשים בחמשים, וקמה חמש אמות--שש משזר; ואדניהם, נחשת.  כז,יט לכל כלי המשכן, בכל עבדתו, וכל-יתדתיו וכל-יתדת החצר, נחשת.  {ס}  כז,כ ואתה תצוה את-בני ישראל, ויקחו אליך שמן זית זך כתית--למאור:  להעלת נר, תמיד.  כז,כא באהל מועד מחוץ לפרכת אשר על-העדת, יערך אתו אהרן ובניו מערב עד-בקר--לפני יהוה:  חקת עולם לדרתם, מאת בני ישראל.  {ס}  כח,א ואתה הקרב אליך את-אהרן אחיך ואת-בניו אתו, מתוך בני ישראל--לכהנו-לי:  אהרן--נדב ואביהוא אלעזר ואיתמר, בני אהרן.  כח,ב ועשית בגדי-קדש, לאהרן אחיך, לכבוד, ולתפארת.  כח,ג ואתה, תדבר אל-כל-חכמי-לב, אשר מלאתיו, רוח חכמה; ועשו את-בגדי אהרן, לקדשו--לכהנו-לי.  כח,ד ואלה הבגדים אשר יעשו, חשן ואפוד ומעיל, וכתנת תשבץ, מצנפת ואבנט; ועשו בגדי-קדש לאהרן אחיך, ולבניו--לכהנו-לי.  כח,ה והם יקחו את-הזהב, ואת-התכלת ואת-הארגמן, ואת-תולעת השני, ואת-השש.  {פ}
כח,ו ועשו, את-האפד:  זהב תכלת וארגמן תולעת שני, ושש משזר--מעשה חשב.  כח,ז שתי כתפת חברת, יהיה-לו אל-שני קצותיו--וחבר.  כח,ח וחשב אפדתו אשר עליו, כמעשהו ממנו יהיה:  זהב, תכלת וארגמן ותולעת שני--ושש משזר.  כח,ט ולקחת, את-שתי אבני-שהם; ופתחת עליהם, שמות בני ישראל.  כח,י ששה, משמתם, על, האבן האחת; ואת-שמות הששה הנותרים, על-האבן השנית--כתולדתם.  כח,יא מעשה חרש, אבן--פתוחי חתם תפתח את-שתי האבנים, על-שמת בני ישראל; מסבת משבצות זהב, תעשה אתם.  כח,יב ושמת את-שתי האבנים, על כתפת האפד, אבני זכרן, לבני ישראל; ונשא אהרן את-שמותם לפני יהוה, על-שתי כתפיו--לזכרן.  {ס}  כח,יג ועשית משבצת, זהב.  כח,יד ושתי שרשרת זהב טהור, מגבלת תעשה אתם מעשה עבת; ונתתה את-שרשרת העבתת, על-המשבצת.  {ס}  כח,טו ועשית חשן משפט, מעשה חשב--כמעשה אפד, תעשנו; זהב תכלת וארגמן ותולעת שני, ושש משזר--תעשה אתו.  כח,טז רבוע יהיה, כפול; זרת ארכו, וזרת רחבו.  כח,יז ומלאת בו מלאת אבן, ארבעה טורים אבן:  טור, אדם פטדה וברקת--הטור, האחד.  כח,יח והטור, השני--נפך ספיר, ויהלם.  כח,יט והטור, השלישי--לשם שבו, ואחלמה.  כח,כ והטור, הרביעי--תרשיש ושהם, וישפה; משבצים זהב יהיו, במלואתם.  כח,כא והאבנים תהיין על-שמת בני-ישראל, שתים עשרה--על-שמתם; פתוחי חותם, איש על-שמו, תהיין, לשני עשר שבט.  כח,כב ועשית על-החשן שרשת גבלת, מעשה עבת, זהב, טהור.  כח,כג ועשית, על-החשן, שתי, טבעות זהב; ונתת, את-שתי הטבעות, על-שני, קצות החשן.  כח,כד ונתתה, את-שתי עבתת הזהב, על-שתי, הטבעת--אל-קצות, החשן.  כח,כה ואת שתי קצות שתי העבתת, תתן על-שתי המשבצות; ונתתה על-כתפות האפד, אל-מול פניו.  כח,כו ועשית, שתי טבעות זהב, ושמת אתם, על-שני קצות החשן--על-שפתו, אשר אל-עבר האפד ביתה.  כח,כז ועשית, שתי טבעות זהב, ונתתה אתם על-שתי כתפות האפוד מלמטה ממול פניו, לעמת מחברתו--ממעל, לחשב האפוד.  כח,כח וירכסו את-החשן מטבעתו אל-טבעת האפוד, בפתיל תכלת, להיות, על-חשב האפוד; ולא-יזח החשן, מעל האפוד.  כח,כט ונשא אהרן את-שמות בני-ישראל בחשן המשפט, על-לבו--בבאו אל-הקדש:  לזכרן לפני-יהוה, תמיד.  כח,ל ונתת אל-חשן המשפט, את-האורים ואת-התמים, והיו על-לב אהרן, בבאו לפני יהוה; ונשא אהרן את-משפט בני-ישראל על-לבו, לפני יהוה--תמיד.  {ס}  כח,לא ועשית את-מעיל האפוד, כליל תכלת.  כח,לב והיה פי-ראשו, בתוכו; שפה יהיה לפיו סביב מעשה ארג, כפי תחרא יהיה-לו--לא יקרע.  כח,לג ועשית על-שוליו, רמני תכלת וארגמן ותולעת שני--על-שוליו, סביב; ופעמני זהב בתוכם, סביב.  כח,לד פעמן זהב ורמון, פעמן זהב ורמון, על-שולי המעיל, סביב.  כח,לה והיה על-אהרן, לשרת; ונשמע קולו בבאו אל-הקדש לפני יהוה, ובצאתו--ולא ימות.  {ס}  כח,לו ועשית ציץ, זהב טהור; ופתחת עליו פתוחי חתם, קדש ליהוה.  כח,לז ושמת אתו על-פתיל תכלת, והיה על-המצנפת; אל-מול פני-המצנפת, יהיה.  כח,לח והיה, על-מצח אהרן, ונשא אהרן את-עו‍ן הקדשים אשר יקדישו בני ישראל, לכל-מתנת קדשיהם; והיה על-מצחו תמיד, לרצון להם לפני יהוה.  כח,לט ושבצת הכתנת שש, ועשית מצנפת שש; ואבנט תעשה, מעשה רקם.  כח,מ ולבני אהרן תעשה כתנת, ועשית להם אבנטים; ומגבעות תעשה להם, לכבוד ולתפארת.  כח,מא והלבשת אתם את-אהרן אחיך, ואת-בניו אתו; ומשחת אתם ומלאת את-ידם, וקדשת אתם--וכהנו לי.  כח,מב ועשה להם מכנסי-בד, לכסות בשר ערוה; ממתנים ועד-ירכים, יהיו.  כח,מג והיו על-אהרן ועל-בניו בבאם אל-אהל מועד, או בגשתם אל-המזבח לשרת בקדש, ולא-ישאו עו‍ן, ומתו:  חקת עולם לו, ולזרעו אחריו.  {ס}  כט,א וזה הדבר אשר-תעשה להם, לקדש אתם--לכהן לי:  לקח פר אחד בן-בקר, ואילם שנים--תמימם.  כט,ב ולחם מצות, וחלת מצת בלולת בשמן, ורקיקי מצות, משחים בשמן; סלת חטים, תעשה אתם.  כט,ג ונתת אותם על-סל אחד, והקרבת אתם בסל; ואת-הפר--ואת, שני האילם.  כט,ד ואת-אהרן ואת-בניו תקריב, אל-פתח אהל מועד; ורחצת אתם, במים.  כט,ה ולקחת את-הבגדים, והלבשת את-אהרן את-הכתנת, ואת מעיל האפד, ואת-האפד ואת-החשן; ואפדת לו, בחשב האפד.  כט,ו ושמת המצנפת, על-ראשו; ונתת את-נזר הקדש, על-המצנפת.  כט,ז ולקחת את-שמן המשחה, ויצקת על-ראשו; ומשחת, אתו.  כט,ח ואת-בניו, תקריב; והלבשתם, כתנת.  כט,ט וחגרת אתם אבנט אהרן ובניו, וחבשת להם מגבעת, והיתה להם כהנה, לחקת עולם; ומלאת יד-אהרן, ויד-בניו.  כט,י והקרבת, את-הפר, לפני, אהל מועד; וסמך אהרן ובניו את-ידיהם, על-ראש הפר.  כט,יא ושחטת את-הפר, לפני יהוה, פתח, אהל מועד.  כט,יב ולקחת מדם הפר, ונתתה על-קרנת המזבח באצבעך; ואת-כל-הדם תשפך, אל-יסוד המזבח.  כט,יג ולקחת, את-כל-החלב המכסה את-הקרב, ואת היתרת על-הכבד, ואת שתי הכלית ואת-החלב אשר עליהן; והקטרת, המזבחה.  כט,יד ואת-בשר הפר, ואת-ערו ואת-פרשו, תשרף באש, מחוץ למחנה:  חטאת, הוא.  כט,טו ואת-האיל האחד, תקח; וסמכו אהרן ובניו, את-ידיהם--על-ראש האיל.  כט,טז ושחטת, את-האיל; ולקחת, את-דמו, וזרקת על-המזבח, סביב.  כט,יז ואת-האיל--תנתח, לנתחיו; ורחצת קרבו וכרעיו, ונתת על-נתחיו ועל-ראשו.  כט,יח והקטרת את-כל-האיל המזבחה, עלה הוא ליהוה; ריח ניחוח, אשה ליהוה הוא.  כט,יט ולקחת, את האיל השני; וסמך אהרן ובניו את-ידיהם, על-ראש האיל.  כט,כ ושחטת את-האיל, ולקחת מדמו ונתתה על-תנוך אזן אהרן ועל-תנוך אזן בניו הימנית, ועל-בהן ידם הימנית, ועל-בהן רגלם הימנית; וזרקת את-הדם על-המזבח, סביב.  כט,כא ולקחת מן-הדם אשר על-המזבח, ומשמן המשחה, והזית על-אהרן ועל-בגדיו, ועל-בניו ועל-בגדי בניו אתו; וקדש הוא ובגדיו, ובניו ובגדי בניו אתו.  כט,כב ולקחת מן-האיל החלב והאליה ואת-החלב המכסה את-הקרב, ואת יתרת הכבד ואת שתי הכלית ואת-החלב אשר עליהן, ואת, שוק הימין:  כי איל מלאים, הוא.  כט,כג וככר לחם אחת, וחלת לחם שמן אחת--ורקיק אחד:  מסל, המצות, אשר, לפני יהוה.  כט,כד ושמת הכל--על כפי אהרן, ועל כפי בניו; והנפת אתם תנופה, לפני יהוה.  כט,כה ולקחת אתם מידם, והקטרת המזבחה על-העלה; לריח ניחוח לפני יהוה, אשה הוא ליהוה.  כט,כו ולקחת את-החזה, מאיל המלאים אשר לאהרן, והנפת אתו תנופה, לפני יהוה; והיה לך, למנה.  כט,כז וקדשת את חזה התנופה, ואת שוק התרומה, אשר הונף, ואשר הורם:  מאיל, המלאים--מאשר לאהרן, ומאשר לבניו.  כט,כח והיה לאהרן ולבניו לחק-עולם, מאת בני ישראל, כי תרומה, הוא; ותרומה יהיה מאת בני-ישראל, מזבחי שלמיהם--תרומתם, ליהוה.  כט,כט ובגדי הקדש אשר לאהרן, יהיו לבניו אחריו, למשחה בהם, ולמלא-בם את-ידם.  כט,ל שבעת ימים, ילבשם הכהן תחתיו--מבניו:  אשר יבא אל-אהל מועד, לשרת בקדש.  כט,לא ואת איל המלאים, תקח; ובשלת את-בשרו, במקם קדש.  כט,לב ואכל אהרן ובניו את-בשר האיל, ואת-הלחם אשר בסל, פתח, אהל מועד.  כט,לג ואכלו אתם אשר כפר בהם, למלא את-ידם לקדש אתם; וזר לא-יאכל, כי-קדש הם.  כט,לד ואם-יותר מבשר המלאים, ומן-הלחם--עד-הבקר:  ושרפת את-הנותר באש, לא יאכל כי-קדש הוא.  כט,לה ועשית לאהרן ולבניו, ככה, ככל אשר-צויתי, אתכה; שבעת ימים, תמלא ידם.  כט,לו ופר חטאת תעשה ליום, על-הכפרים, וחטאת על-המזבח, בכפרך עליו; ומשחת אתו, לקדשו.  כט,לז שבעת ימים, תכפר על-המזבח, וקדשת, אתו; והיה המזבח קדש קדשים, כל-הנגע במזבח יקדש.  {ס}  כט,לח וזה, אשר תעשה על-המזבח:  כבשים בני-שנה שנים ליום, תמיד.  כט,לט את-הכבש האחד, תעשה בבקר; ואת הכבש השני, תעשה בין הערבים.  כט,מ ועשרן סלת בלול בשמן כתית, רבע ההין, ונסך, רביעת ההין יין--לכבש, האחד.  כט,מא ואת הכבש השני, תעשה בין הערבים:  כמנחת הבקר וכנסכה, תעשה-לה, לריח ניחח, אשה ליהוה.  כט,מב עלת תמיד לדרתיכם, פתח אהל-מועד לפני יהוה, אשר אועד לכם שמה, לדבר אליך שם.  כט,מג ונעדתי שמה, לבני ישראל; ונקדש, בכבדי.  כט,מד וקדשתי את-אהל מועד, ואת-המזבח; ואת-אהרן ואת-בניו אקדש, לכהן לי.  כט,מה ושכנתי, בתוך בני ישראל; והייתי להם, לאלהים.  כט,מו וידעו, כי אני יהוה אלהיהם, אשר הוצאתי אתם מארץ מצרים, לשכני בתוכם:  אני, יהוה אלהיהם.  {פ}
ל,א ועשית מזבח, מקטר קטרת; עצי שטים, תעשה אתו.  ל,ב אמה ארכו ואמה רחבו, רבוע יהיה, ואמתים, קמתו; ממנו, קרנתיו.  ל,ג וצפית אתו זהב טהור, את-גגו ואת-קירתיו סביב--ואת-קרנתיו; ועשית לו זר זהב, סביב.  ל,ד ושתי טבעת זהב תעשה-לו מתחת לזרו, על שתי צלעתיו--תעשה, על-שני צדיו; והיה לבתים לבדים, לשאת אתו בהמה.  ל,ה ועשית את-הבדים, עצי שטים; וצפית אתם, זהב.  ל,ו ונתתה אתו לפני הפרכת, אשר על-ארן העדת--לפני הכפרת, אשר על-העדת, אשר אועד לך, שמה.  ל,ז והקטיר עליו אהרן, קטרת סמים; בבקר בבקר, בהיטיבו את-הנרת--יקטירנה.  ל,ח ובהעלת אהרן את-הנרת בין הערבים, יקטירנה--קטרת תמיד לפני יהוה, לדרתיכם.  ל,ט לא-תעלו עליו קטרת זרה, ועלה ומנחה; ונסך, לא תסכו עליו.  ל,י וכפר אהרן על-קרנתיו, אחת בשנה:  מדם חטאת הכפרים, אחת בשנה יכפר עליו לדרתיכם--קדש-קדשים הוא, ליהוה.  {פ}
ל,יא וידבר יהוה, אל-משה לאמר.  ל,יב כי תשא את-ראש בני-ישראל, לפקדיהם, ונתנו איש כפר נפשו ליהוה, בפקד אתם; ולא-יהיה בהם נגף, בפקד אתם.  ל,יג זה יתנו, כל-העבר על-הפקדים--מחצית השקל, בשקל הקדש:  עשרים גרה, השקל--מחצית השקל, תרומה ליהוה.  ל,יד כל, העבר על-הפקדים, מבן עשרים שנה, ומעלה--יתן, תרומת יהוה.  ל,טו העשיר לא-ירבה, והדל לא ימעיט, ממחצית, השקל--לתת את-תרומת יהוה, לכפר על-נפשתיכם.  ל,טז ולקחת את-כסף הכפרים, מאת בני ישראל, ונתת אתו, על-עבדת אהל מועד; והיה לבני ישראל לזכרון לפני יהוה, לכפר על-נפשתיכם.  {פ}
ל,יז וידבר יהוה, אל-משה לאמר.  ל,יח ועשית כיור נחשת, וכנו נחשת--לרחצה; ונתת אתו, בין-אהל מועד ובין המזבח, ונתת שמה, מים.  ל,יט ורחצו אהרן ובניו, ממנו, את-ידיהם, ואת-רגליהם.  ל,כ בבאם אל-אהל מועד, ירחצו-מים--ולא ימתו; או בגשתם אל-המזבח לשרת, להקטיר אשה ליהוה.  ל,כא ורחצו ידיהם ורגליהם, ולא ימתו; והיתה להם חק-עולם לו ולזרעו, לדרתם.  {פ}
ל,כב וידבר יהוה, אל-משה לאמר.  ל,כג ואתה קח-לך, בשמים ראש, מר-דרור חמש מאות, וקנמן-בשם מחציתו חמשים ומאתים; וקנה-בשם, חמשים ומאתים.  ל,כד וקדה, חמש מאות בשקל הקדש; ושמן זית, הין.  ל,כה ועשית אתו, שמן משחת-קדש--רקח מרקחת, מעשה רקח; שמן משחת-קדש, יהיה.  ל,כו ומשחת בו, את-אהל מועד, ואת, ארון העדת.  ל,כז ואת-השלחן, ואת-כל-כליו, ואת-המנרה, ואת-כליה; ואת, מזבח הקטרת.  ל,כח ואת-מזבח העלה, ואת-כל-כליו; ואת-הכיר, ואת-כנו.  ל,כט וקדשת אתם, והיו קדש קדשים; כל-הנגע בהם, יקדש.  ל,ל ואת-אהרן ואת-בניו, תמשח; וקדשת אתם, לכהן לי.  ל,לא ואל-בני ישראל, תדבר לאמר:  שמן משחת-קדש יהיה זה, לי--לדרתיכם.  ל,לב על-בשר אדם, לא ייסך, ובמתכנתו, לא תעשו כמהו; קדש הוא, קדש יהיה לכם.  ל,לג איש אשר ירקח כמהו, ואשר יתן ממנו על-זר--ונכרת, מעמיו.  {ס}  ל,לד ויאמר יהוה אל-משה קח-לך סמים, נטף ושחלת וחלבנה, סמים, ולבנה זכה:  בד בבד, יהיה.  ל,לה ועשית אתה קטרת, רקח מעשה רוקח, ממלח, טהור קדש.  ל,לו ושחקת ממנה, הדק, ונתתה ממנה לפני העדת באהל מועד, אשר אועד לך שמה; קדש קדשים, תהיה לכם.  ל,לז והקטרת, אשר תעשה--במתכנתה, לא תעשו לכם; קדש תהיה לך, ליהוה.  ל,לח איש אשר-יעשה כמוה, להריח בה--ונכרת, מעמיו.  {ס}  לא,א וידבר יהוה, אל-משה לאמר.  לא,ב ראה, קראתי בשם, בצלאל בן-אורי בן-חור, למטה יהודה.  לא,ג ואמלא אתו, רוח אלהים, בחכמה ובתבונה ובדעת, ובכל-מלאכה.  לא,ד לחשב, מחשבת; לעשות בזהב ובכסף, ובנחשת.  לא,ה ובחרשת אבן למלאת, ובחרשת עץ; לעשות, בכל-מלאכה.  לא,ו ואני הנה נתתי אתו, את אהליאב בן-אחיסמך למטה-דן, ובלב כל-חכם-לב, נתתי חכמה; ועשו, את כל-אשר צויתך.  לא,ז את אהל מועד, ואת-הארן לעדת, ואת-הכפרת, אשר עליו; ואת, כל-כלי האהל.  לא,ח ואת-השלחן, ואת-כליו, ואת-המנרה הטהרה, ואת-כל-כליה; ואת, מזבח הקטרת.  לא,ט ואת-מזבח העלה, ואת-כל-כליו; ואת-הכיור, ואת-כנו.  לא,י ואת, בגדי השרד; ואת-בגדי הקדש לאהרן הכהן, ואת-בגדי בניו לכהן.  לא,יא ואת שמן המשחה ואת-קטרת הסמים, לקדש:  ככל אשר-צויתך, יעשו.  {פ}
לא,יב ויאמר יהוה, אל-משה לאמר.  לא,יג ואתה דבר אל-בני ישראל, לאמר, אך את-שבתתי, תשמרו:  כי אות הוא ביני וביניכם, לדרתיכם--לדעת, כי אני יהוה מקדשכם.  לא,יד ושמרתם, את-השבת, כי קדש הוא, לכם; מחלליה, מות יומת--כי כל-העשה בה מלאכה, ונכרתה הנפש ההוא מקרב עמיה.  לא,טו ששת ימים, יעשה מלאכה, וביום השביעי שבת שבתון קדש, ליהוה; כל-העשה מלאכה ביום השבת, מות יומת.  לא,טז ושמרו בני-ישראל, את-השבת, לעשות את-השבת לדרתם, ברית עולם.  לא,יז ביני, ובין בני ישראל--אות הוא, לעלם:  כי-ששת ימים, עשה יהוה את-השמים ואת-הארץ, וביום השביעי, שבת וינפש.  {ס}  לא,יח ויתן אל-משה, ככלתו לדבר אתו בהר סיני, שני, לחת העדת--לחת אבן, כתבים באצבע אלהים.  לב,א וירא העם, כי-בשש משה לרדת מן-ההר; ויקהל העם על-אהרן, ויאמרו אליו קום עשה-לנו אלהים אשר ילכו לפנינו--כי-זה משה האיש אשר העלנו מארץ מצרים, לא ידענו מה-היה לו.  לב,ב ויאמר אלהם, אהרן, פרקו נזמי הזהב, אשר באזני נשיכם בניכם ובנתיכם; והביאו, אלי.  לב,ג ויתפרקו, כל-העם, את-נזמי הזהב, אשר באזניהם; ויביאו, אל-אהרן.  לב,ד ויקח מידם, ויצר אתו בחרט, ויעשהו, עגל מסכה; ויאמרו--אלה אלהיך ישראל, אשר העלוך מארץ מצרים.  לב,ה וירא אהרן, ויבן מזבח לפניו; ויקרא אהרן ויאמר, חג ליהוה מחר.  לב,ו וישכימו, ממחרת, ויעלו עלת, ויגשו שלמים; וישב העם לאכל ושתו, ויקמו לצחק.  {פ}
לב,ז וידבר יהוה, אל-משה:  לך-רד--כי שחת עמך, אשר העלית מארץ מצרים.  לב,ח סרו מהר, מן-הדרך אשר צויתם--עשו להם, עגל מסכה; וישתחוו-לו, ויזבחו-לו, ויאמרו, אלה אלהיך ישראל אשר העלוך מארץ מצרים.  לב,ט ויאמר יהוה, אל-משה:  ראיתי את-העם הזה, והנה עם-קשה-ערף הוא.  לב,י ועתה הניחה לי, ויחר-אפי בהם ואכלם; ואעשה אותך, לגוי גדול.  לב,יא ויחל משה, את-פני יהוה אלהיו; ויאמר, למה יהוה יחרה אפך בעמך, אשר הוצאת מארץ מצרים, בכח גדול וביד חזקה.  לב,יב למה יאמרו מצרים לאמר, ברעה הוציאם להרג אתם בהרים, ולכלתם, מעל פני האדמה; שוב מחרון אפך, והנחם על-הרעה לעמך.  לב,יג זכר לאברהם ליצחק ולישראל עבדיך, אשר נשבעת להם בך, ותדבר אלהם, ארבה את-זרעכם ככוכבי השמים; וכל-הארץ הזאת אשר אמרתי, אתן לזרעכם, ונחלו, לעלם.  לב,יד וינחם, יהוה, על-הרעה, אשר דבר לעשות לעמו.  {פ}
לב,טו ויפן וירד משה, מן-ההר, ושני לחת העדת, בידו:  לחת, כתבים משני עבריהם--מזה ומזה, הם כתבים.  לב,טז והלחת--מעשה אלהים, המה; והמכתב, מכתב אלהים הוא--חרות, על-הלחת.  לב,יז וישמע יהושע את-קול העם, ברעה; ויאמר, אל-משה, קול מלחמה, במחנה.  לב,יח ויאמר, אין קול ענות גבורה, ואין קול, ענות חלושה; קול ענות, אנכי שמע.  לב,יט ויהי, כאשר קרב אל-המחנה, וירא את-העגל, ומחלת; ויחר-אף משה, וישלך מידו את-הלחת, וישבר אתם, תחת ההר.  לב,כ ויקח את-העגל אשר עשו, וישרף באש, ויטחן, עד אשר-דק; ויזר על-פני המים, וישק את-בני ישראל.  לב,כא ויאמר משה אל-אהרן, מה-עשה לך העם הזה:  כי-הבאת עליו, חטאה גדלה.  לב,כב ויאמר אהרן, אל-יחר אף אדני; אתה ידעת את-העם, כי ברע הוא.  לב,כג ויאמרו לי--עשה-לנו אלהים, אשר ילכו לפנינו:  כי-זה משה האיש, אשר העלנו מארץ מצרים--לא ידענו, מה-היה לו.  לב,כד ואמר להם למי זהב, התפרקו ויתנו-לי; ואשלכהו באש, ויצא העגל הזה.  לב,כה וירא משה את-העם, כי פרע הוא:  כי-פרעה אהרן, לשמצה בקמיהם.  לב,כו ויעמד משה, בשער המחנה, ויאמר, מי ליהוה אלי; ויאספו אליו, כל-בני לוי.  לב,כז ויאמר להם, כה-אמר יהוה אלהי ישראל, שימו איש-חרבו, על-ירכו; עברו ושובו משער לשער, במחנה, והרגו איש-את-אחיו ואיש את-רעהו, ואיש את-קרבו.  לב,כח ויעשו בני-לוי, כדבר משה; ויפל מן-העם ביום ההוא, כשלשת אלפי איש.  לב,כט ויאמר משה, מלאו ידכם היום ליהוה, כי איש בבנו, ובאחיו--ולתת עליכם היום, ברכה.  לב,ל ויהי, ממחרת, ויאמר משה אל-העם, אתם חטאתם חטאה גדלה; ועתה אעלה אל-יהוה, אולי אכפרה בעד חטאתכם.  לב,לא וישב משה אל-יהוה, ויאמר:  אנא, חטא העם הזה חטאה גדלה, ויעשו להם, אלהי זהב.  לב,לב ועתה, אם-תשא חטאתם; ואם-אין--מחני נא, מספרך אשר כתבת.  לב,לג ויאמר יהוה, אל-משה:  מי אשר חטא-לי, אמחנו מספרי.  לב,לד ועתה לך נחה את-העם, אל אשר-דברתי לך--הנה מלאכי, ילך לפניך; וביום פקדי, ופקדתי עלהם חטאתם.  לב,לה ויגף יהוה, את-העם, על אשר עשו את-העגל, אשר עשה אהרן.  {ס}  לג,א וידבר יהוה אל-משה, לך עלה מזה--אתה והעם, אשר העלית מארץ מצרים:  אל-הארץ, אשר נשבעתי לאברהם ליצחק וליעקב לאמר, לזרעך, אתננה.  לג,ב ושלחתי לפניך, מלאך; וגרשתי, את-הכנעני האמרי, והחתי והפרזי, החוי והיבוסי.  לג,ג אל-ארץ זבת חלב, ודבש:  כי לא אעלה בקרבך, כי עם-קשה-ערף אתה--פן-אכלך, בדרך.  לג,ד וישמע העם, את-הדבר הרע הזה--ויתאבלו; ולא-שתו איש עדיו, עליו.  לג,ה ויאמר יהוה אל-משה, אמר אל-בני-ישראל אתם עם-קשה-ערף--רגע אחד אעלה בקרבך, וכליתיך; ועתה, הורד עדיך מעליך, ואדעה, מה אעשה-לך.  לג,ו ויתנצלו בני-ישראל את-עדים, מהר חורב.  לג,ז ומשה יקח את-האהל ונטה-לו מחוץ למחנה, הרחק מן-המחנה, וקרא לו, אהל מועד; והיה, כל-מבקש יהוה, יצא אל-אהל מועד, אשר מחוץ למחנה.  לג,ח והיה, כצאת משה אל-האהל, יקומו כל-העם, ונצבו איש פתח אהלו; והביטו אחרי משה, עד-באו האהלה.  לג,ט והיה, כבא משה האהלה, ירד עמוד הענן, ועמד פתח האהל; ודבר, עם-משה.  לג,י וראה כל-העם את-עמוד הענן, עמד פתח האהל; וקם כל-העם והשתחוו, איש פתח אהלו.  לג,יא ודבר יהוה אל-משה פנים אל-פנים, כאשר ידבר איש אל-רעהו; ושב, אל-המחנה, ומשרתו יהושע בן-נון נער, לא ימיש מתוך האהל.  {פ}
לג,יב ויאמר משה אל-יהוה, ראה אתה אמר אלי העל את-העם הזה, ואתה לא הודעתני, את אשר-תשלח עמי; ואתה אמרת ידעתיך בשם, וגם-מצאת חן בעיני.  לג,יג ועתה אם-נא מצאתי חן בעיניך, הודעני נא את-דרכך, ואדעך, למען אמצא-חן בעיניך; וראה, כי עמך הגוי הזה.  לג,יד ויאמר:  פני ילכו, והנחתי לך.  לג,טו ויאמר, אליו:  אם-אין פניך הלכים, אל-תעלנו מזה.  לג,טז ובמה יודע אפוא, כי-מצאתי חן בעיניך אני ועמך--הלוא, בלכתך עמנו; ונפלינו, אני ועמך, מכל-העם, אשר על-פני האדמה.  {פ}
לג,יז ויאמר יהוה אל-משה, גם את-הדבר הזה אשר דברת אעשה:  כי-מצאת חן בעיני, ואדעך בשם.  לג,יח ויאמר:  הראני נא, את-כבדך.  לג,יט ויאמר, אני אעביר כל-טובי על-פניך, וקראתי בשם יהוה, לפניך; וחנתי את-אשר אחן, ורחמתי את-אשר ארחם.  לג,כ ויאמר, לא תוכל לראת את-פני:  כי לא-יראני האדם, וחי.  לג,כא ויאמר יהוה, הנה מקום אתי; ונצבת, על-הצור.  לג,כב והיה בעבר כבדי, ושמתיך בנקרת הצור; ושכתי כפי עליך, עד-עברי.  לג,כג והסרתי, את-כפי, וראית, את-אחרי; ופני, לא יראו.  {פ}
לד,א ויאמר יהוה אל-משה, פסל-לך שני-לחת אבנים כראשנים; וכתבתי, על-הלחת, את-הדברים, אשר היו על-הלחת הראשנים אשר שברת.  לד,ב והיה נכון, לבקר; ועלית בבקר אל-הר סיני, ונצבת לי שם על-ראש ההר.  לד,ג ואיש לא-יעלה עמך, וגם-איש אל-ירא בכל-ההר; גם-הצאן והבקר אל-ירעו, אל-מול ההר ההוא.  לד,ד ויפסל שני-לחת אבנים כראשנים, וישכם משה בבקר ויעל אל-הר סיני, כאשר צוה יהוה, אתו; ויקח בידו, שני לחת אבנים.  לד,ה וירד יהוה בענן, ויתיצב עמו שם; ויקרא בשם, יהוה.  לד,ו ויעבר יהוה על-פניו, ויקרא, יהוה יהוה, אל רחום וחנון--ארך אפים, ורב-חסד ואמת.  לד,ז נצר חסד לאלפים, נשא עו‍ן ופשע וחטאה; ונקה, לא ינקה--פקד עו‍ן אבות על-בנים ועל-בני בנים, על-שלשים ועל-רבעים.  לד,ח וימהר, משה; ויקד ארצה, וישתחו.  לד,ט ויאמר אם-נא מצאתי חן בעיניך, אדני, ילך-נא אדני, בקרבנו:  כי עם-קשה-ערף הוא, וסלחת לעו‍ננו ולחטאתנו ונחלתנו.  לד,י ויאמר, הנה אנכי כרת ברית, נגד כל-עמך אעשה נפלאת, אשר לא-נבראו בכל-הארץ ובכל-הגוים; וראה כל-העם אשר-אתה בקרבו את-מעשה יהוה, כי-נורא הוא, אשר אני, עשה עמך.  לד,יא שמר-לך--את אשר אנכי, מצוך היום; הנני גרש מפניך, את-האמרי והכנעני, והחתי והפרזי, והחוי והיבוסי.  לד,יב השמר לך, פן-תכרת ברית ליושב הארץ, אשר אתה, בא עליה:  פן-יהיה למוקש, בקרבך.  לד,יג כי את-מזבחתם תתצון, ואת-מצבתם תשברון; ואת-אשריו, תכרתון.  לד,יד כי לא תשתחוה, לאל אחר:  כי יהוה קנא שמו, אל קנא הוא.  לד,טו פן-תכרת ברית, ליושב הארץ; וזנו אחרי אלהיהם, וזבחו לאלהיהם, וקרא לך, ואכלת מזבחו.  לד,טז ולקחת מבנתיו, לבניך; וזנו בנתיו, אחרי אלהיהן, והזנו את-בניך, אחרי אלהיהן.  לד,יז אלהי מסכה, לא תעשה-לך.  לד,יח את-חג המצות, תשמר--שבעת ימים תאכל מצות אשר צויתך, למועד חדש האביב:  כי בחדש האביב, יצאת ממצרים.  לד,יט כל-פטר רחם, לי; וכל-מקנך תזכר, פטר שור ושה.  לד,כ ופטר חמור תפדה בשה, ואם-לא תפדה וערפתו; כל בכור בניך תפדה, ולא-יראו פני ריקם.  לד,כא ששת ימים תעבד, וביום השביעי תשבת; בחריש ובקציר, תשבת.  לד,כב וחג שבעת תעשה לך, בכורי קציר חטים; וחג, האסיף--תקופת, השנה.  לד,כג שלש פעמים, בשנה--יראה, כל-זכורך, את-פני האדן יהוה, אלהי ישראל.  לד,כד כי-אוריש גוים מפניך, והרחבתי את-גבלך; ולא-יחמד איש, את-ארצך, בעלתך לראות את-פני יהוה אלהיך, שלש פעמים בשנה.  לד,כה לא-תשחט על-חמץ, דם-זבחי; ולא-ילין לבקר, זבח חג הפסח.  לד,כו ראשית, בכורי אדמתך, תביא, בית יהוה אלהיך; לא-תבשל גדי, בחלב אמו.  {פ}
לד,כז ויאמר יהוה אל-משה, כתב-לך את-הדברים האלה:  כי על-פי הדברים האלה, כרתי אתך ברית--ואת-ישראל.  לד,כח ויהי-שם עם-יהוה, ארבעים יום וארבעים לילה--לחם לא אכל, ומים לא שתה; ויכתב על-הלחת, את דברי הברית--עשרת, הדברים.  לד,כט ויהי, ברדת משה מהר סיני, ושני לחת העדת ביד-משה, ברדתו מן-ההר; ומשה לא-ידע, כי קרן עור פניו--בדברו אתו.  לד,ל וירא אהרן וכל-בני ישראל, את-משה, והנה קרן, עור פניו; וייראו, מגשת אליו.  לד,לא ויקרא אלהם משה, וישבו אליו אהרן וכל-הנשאים בעדה; וידבר משה, אלהם.  לד,לב ואחרי-כן נגשו, כל-בני ישראל; ויצום--את כל-אשר דבר יהוה אתו, בהר סיני.  לד,לג ויכל משה, מדבר אתם; ויתן על-פניו, מסוה.  לד,לד ובבא משה לפני יהוה, לדבר אתו, יסיר את-המסוה, עד-צאתו; ויצא, ודבר אל-בני ישראל, את, אשר יצוה.  לד,לה וראו בני-ישראל, את-פני משה, כי קרן, עור פני משה; והשיב משה את-המסוה על-פניו, עד-באו לדבר אתו.  {ס}  לה,א ויקהל משה, את-כל-עדת בני ישראל--ויאמר אלהם:  אלה, הדברים, אשר-צוה יהוה, לעשת אתם.  לה,ב ששת ימים, תעשה מלאכה, וביום השביעי יהיה לכם קדש שבת שבתון, ליהוה; כל-העשה בו מלאכה, יומת.  לה,ג לא-תבערו אש, בכל משבתיכם, ביום, השבת.  {פ}
לה,ד ויאמר משה, אל-כל-עדת בני-ישראל לאמר:  זה הדבר, אשר-צוה יהוה לאמר.  לה,ה קחו מאתכם תרומה, ליהוה, כל נדיב לבו, יביאה את תרומת יהוה:  זהב וכסף, ונחשת.  לה,ו ותכלת וארגמן ותולעת שני, ושש ועזים.  לה,ז וערת אילם מאדמים וערת תחשים, ועצי שטים.  לה,ח ושמן, למאור; ובשמים לשמן המשחה, ולקטרת הסמים.  לה,ט ואבני-שהם--ואבני, מלאים:  לאפוד, ולחשן.  לה,י וכל-חכם-לב, בכם, יבאו ויעשו, את כל-אשר צוה יהוה.  לה,יא את-המשכן--את-אהלו, ואת-מכסהו; את-קרסיו, ואת-קרשיו, את-בריחו, את-עמדיו ואת-אדניו.  לה,יב את-הארן ואת-בדיו, את-הכפרת; ואת, פרכת המסך.  לה,יג את-השלחן ואת-בדיו, ואת-כל-כליו; ואת, לחם הפנים.  לה,יד ואת-מנרת המאור ואת-כליה, ואת-נרתיה; ואת, שמן המאור.  לה,טו ואת-מזבח הקטרת, ואת-בדיו, ואת שמן המשחה, ואת קטרת הסמים; ואת-מסך הפתח, לפתח המשכן.  לה,טז את מזבח העלה, ואת-מכבר הנחשת אשר-לו, את-בדיו, ואת-כל-כליו; את-הכיר, ואת-כנו.  לה,יז את קלעי החצר, את-עמדיו ואת-אדניה; ואת, מסך שער החצר.  לה,יח את-יתדת המשכן ואת-יתדת החצר, ואת-מיתריהם.  לה,יט את-בגדי השרד, לשרת בקדש:  את-בגדי הקדש לאהרן הכהן, ואת-בגדי בניו לכהן.  לה,כ ויצאו כל-עדת בני-ישראל, מלפני משה.  לה,כא ויבאו, כל-איש אשר-נשאו לבו; וכל אשר נדבה רוחו אתו, הביאו את-תרומת יהוה למלאכת אהל מועד ולכל-עבדתו, ולבגדי, הקדש.  לה,כב ויבאו האנשים, על-הנשים; כל נדיב לב, הביאו חח ונזם וטבעת וכומז כל-כלי זהב, וכל-איש, אשר הניף תנופת זהב ליהוה.  לה,כג וכל-איש אשר-נמצא אתו, תכלת וארגמן ותולעת שני--ושש ועזים; וערת אילם מאדמים וערת תחשים, הביאו.  לה,כד כל-מרים, תרומת כסף ונחשת, הביאו, את תרומת יהוה; וכל אשר נמצא אתו עצי שטים, לכל-מלאכת העבדה--הביאו.  לה,כה וכל-אשה חכמת-לב, בידיה טוו; ויביאו מטוה, את-התכלת ואת-הארגמן, את-תולעת השני, ואת-השש.  לה,כו וכל-הנשים--אשר נשא לבן אתנה, בחכמה:  טוו, את-העזים.  לה,כז והנשאם הביאו--את אבני השהם, ואת אבני המלאים:  לאפוד, ולחשן.  לה,כח ואת-הבשם, ואת-השמן:  למאור--ולשמן המשחה, ולקטרת הסמים.  לה,כט כל-איש ואשה, אשר נדב לבם אתם, להביא לכל-המלאכה, אשר צוה יהוה לעשות ביד-משה--הביאו בני-ישראל נדבה, ליהוה.  {פ}
לה,ל ויאמר משה אל-בני ישראל, ראו קרא יהוה בשם, בצלאל בן-אורי בן-חור, למטה יהודה.  לה,לא וימלא אתו, רוח אלהים, בחכמה בתבונה ובדעת, ובכל-מלאכה.  לה,לב ולחשב, מחשבת--לעשת בזהב ובכסף, ובנחשת.  לה,לג ובחרשת אבן למלאת, ובחרשת עץ; לעשות, בכל-מלאכת מחשבת.  לה,לד ולהורת, נתן בלבו:  הוא, ואהליאב בן-אחיסמך למטה-דן.  לה,לה מלא אתם חכמת-לב, לעשות כל-מלאכת חרש וחשב, ורקם בתכלת ובארגמן בתולעת השני ובשש, וארג; עשי, כל-מלאכה, וחשבי, מחשבת.  לו,א ועשה בצלאל ואהליאב וכל איש חכם-לב, אשר נתן יהוה חכמה ותבונה בהמה, לדעת לעשת, את-כל-מלאכת עבדת הקדש--לכל אשר-צוה, יהוה.  לו,ב ויקרא משה, אל-בצלאל ואל-אהליאב, ואל כל-איש חכם-לב, אשר נתן יהוה חכמה בלבו--כל אשר נשאו לבו, לקרבה אל-המלאכה לעשת אתה.  לו,ג ויקחו מלפני משה, את כל-התרומה אשר הביאו בני ישראל למלאכת עבדת הקדש--לעשת אתה; והם הביאו אליו עוד, נדבה--בבקר בבקר.  לו,ד ויבאו, כל-החכמים, העשים, את כל-מלאכת הקדש--איש-איש ממלאכתו, אשר-המה עשים.  לו,ה ויאמרו אל-משה לאמר, מרבים העם להביא, מדי העבדה למלאכה, אשר-צוה יהוה לעשת אתה.  לו,ו ויצו משה, ויעבירו קול במחנה לאמר, איש ואשה אל-יעשו-עוד מלאכה, לתרומת הקדש; ויכלא העם, מהביא.  לו,ז והמלאכה, היתה דים לכל-המלאכה--לעשות אתה; והותר.  {ס}  לו,ח ויעשו כל-חכם-לב בעשי המלאכה, את-המשכן--עשר יריעת:  שש משזר, ותכלת וארגמן ותולעת שני--כרבים מעשה חשב, עשה אתם.  לו,ט ארך היריעה האחת, שמנה ועשרים באמה, ורחב ארבע באמה, היריעה האחת:  מדה אחת, לכל-היריעת.  לו,י ויחבר את-חמש היריעת, אחת אל-אחת; וחמש יריעת חבר, אחת אל-אחת.  לו,יא ויעש ללאת תכלת, על שפת היריעה האחת, מקצה, במחברת; כן עשה, בשפת היריעה, הקיצונה, במחברת השנית.  לו,יב חמשים ללאת, עשה ביריעה האחת, וחמשים ללאת עשה בקצה היריעה, אשר במחברת השנית:  מקבילת, הללאת--אחת, אל-אחת.  לו,יג ויעש, חמשים קרסי זהב; ויחבר את-היריעת אחת אל-אחת, בקרסים, ויהי המשכן, אחד.  {פ}
לו,יד ויעש יריעת עזים, לאהל על-המשכן:  עשתי-עשרה יריעת, עשה אתם.  לו,טו ארך היריעה האחת, שלשים באמה, וארבע אמות, רחב היריעה האחת:  מדה אחת, לעשתי עשרה יריעת.  לו,טז ויחבר את-חמש היריעת, לבד; ואת-שש היריעת, לבד.  לו,יז ויעש ללאת חמשים, על שפת היריעה, הקיצנה, במחברת; וחמשים ללאת, עשה על-שפת היריעה, החברת, השנית.  לו,יח ויעש קרסי נחשת, חמשים, לחבר את-האהל, להית אחד.  לו,יט ויעש מכסה לאהל, ערת אילם מאדמים, ומכסה ערת תחשים, מלמעלה.  {ס}  לו,כ ויעש את-הקרשים, למשכן, עצי שטים, עמדים.  לו,כא עשר אמת, ארך הקרש; ואמה וחצי האמה, רחב הקרש האחד.  לו,כב שתי ידת, לקרש האחד, משלבת, אחת אל-אחת; כן עשה, לכל קרשי המשכן.  לו,כג ויעש את-הקרשים, למשכן:  עשרים קרשים, לפאת נגב תימנה.  לו,כד וארבעים, אדני-כסף--עשה, תחת עשרים הקרשים:  שני אדנים תחת-הקרש האחד, לשתי ידתיו, ושני אדנים תחת-הקרש האחד, לשתי ידתיו.  לו,כה ולצלע המשכן השנית, לפאת צפון, עשה, עשרים קרשים.  לו,כו וארבעים אדניהם, כסף--שני אדנים, תחת הקרש האחד, ושני אדנים, תחת הקרש האחד.  לו,כז ולירכתי המשכן, ימה, עשה, ששה קרשים.  לו,כח ושני קרשים עשה, למקצעת המשכן--בירכתים.  לו,כט והיו תואמם, מלמטה, ויחדו יהיו תמים אל-ראשו, אל-הטבעת האחת; כן עשה לשניהם, לשני המקצעת.  לו,ל והיו, שמנה קרשים, ואדניהם כסף, ששה עשר אדנים--שני אדנים שני אדנים, תחת הקרש האחד.  לו,לא ויעש בריחי, עצי שטים--חמשה, לקרשי צלע-המשכן האחת.  לו,לב וחמשה בריחם, לקרשי צלע-המשכן השנית; וחמשה בריחם לקרשי המשכן, לירכתים ימה.  לו,לג ויעש, את-הבריח התיכן, לברח בתוך הקרשים, מן-הקצה אל-הקצה.  לו,לד ואת-הקרשים צפה זהב, ואת-טבעתם עשה זהב--בתים, לבריחם; ויצף את-הבריחם, זהב.  לו,לה ויעש, את-הפרכת, תכלת וארגמן ותולעת שני, ושש משזר; מעשה חשב עשה אתה, כרבים.  לו,לו ויעש לה, ארבעה עמודי שטים, ויצפם זהב, וויהם זהב; ויצק להם, ארבעה אדני-כסף.  לו,לז ויעש מסך לפתח האהל, תכלת וארגמן ותולעת שני ושש משזר, מעשה, רקם.  לו,לח ואת-עמודיו חמשה ואת-וויהם, וצפה ראשיהם וחשקיהם זהב; ואדניהם חמשה, נחשת.  {פ}
לז,א ויעש בצלאל את-הארן, עצי שטים:  אמתים וחצי ארכו, ואמה וחצי רחבו, ואמה וחצי, קמתו.  לז,ב ויצפהו זהב טהור, מבית ומחוץ; ויעש לו זר זהב, סביב.  לז,ג ויצק לו, ארבע טבעת זהב, על, ארבע פעמתיו; ושתי טבעת, על-צלעו האחת, ושתי טבעת, על-צלעו השנית.  לז,ד ויעש בדי, עצי שטים; ויצף אתם, זהב.  לז,ה ויבא את-הבדים בטבעת, על צלעת הארן, לשאת, את-הארן.  לז,ו ויעש כפרת, זהב טהור:  אמתים וחצי ארכה, ואמה וחצי רחבה.  לז,ז ויעש שני כרבים, זהב; מקשה עשה אתם, משני קצות הכפרת.  לז,ח כרוב-אחד מקצה מזה, וכרוב-אחד מקצה מזה; מן-הכפרת עשה את-הכרבים, משני קצוותו (קצותיו).  לז,ט ויהיו הכרבים פרשי כנפים למעלה, סככים בכנפיהם על-הכפרת, ופניהם, איש אל-אחיו; אל-הכפרת--היו, פני הכרבים.  {פ}
לז,י ויעש את-השלחן, עצי שטים:  אמתים ארכו ואמה רחבו, ואמה וחצי קמתו.  לז,יא ויצף אתו, זהב טהור; ויעש לו זר זהב, סביב.  לז,יב ויעש לו מסגרת טפח, סביב; ויעש זר-זהב למסגרתו, סביב.  לז,יג ויצק לו, ארבע טבעת זהב; ויתן, את-הטבעת, על ארבע הפאת, אשר לארבע רגליו.  לז,יד לעמת, המסגרת, היו, הטבעת; בתים, לבדים, לשאת, את-השלחן.  לז,טו ויעש את-הבדים עצי שטים, ויצף אתם זהב, לשאת, את-השלחן.  לז,טז ויעש את-הכלים אשר על-השלחן, את-קערתיו ואת-כפתיו ואת מנקיתיו, ואת-הקשו‍ת, אשר יסך בהן--זהב, טהור.  {פ}
לז,יז ויעש את-המנרה, זהב טהור; מקשה עשה את-המנרה, ירכה וקנה--גביעיה כפתריה ופרחיה, ממנה היו.  לז,יח וששה קנים, יצאים מצדיה:  שלשה קני מנרה, מצדה האחד, ושלשה קני מנרה, מצדה השני.  לז,יט שלשה גבעים משקדים בקנה האחד, כפתר ופרח, ושלשה גבעים משקדים בקנה אחד, כפתר ופרח; כן לששת הקנים, היצאים מן-המנרה.  לז,כ ובמנרה, ארבעה גבעים:  משקדים--כפתריה, ופרחיה.  לז,כא וכפתר תחת שני הקנים ממנה, וכפתר תחת שני הקנים ממנה, וכפתר, תחת-שני הקנים ממנה--לששת, הקנים, היצאים, ממנה.  לז,כב כפתריהם וקנתם, ממנה היו; כלה מקשה אחת, זהב טהור.  לז,כג ויעש את-נרתיה, שבעה; ומלקחיה ומחתתיה, זהב טהור.  לז,כד ככר זהב טהור, עשה אתה, ואת, כל-כליה.  {פ}
לז,כה ויעש את-מזבח הקטרת, עצי שטים:  אמה ארכו ואמה רחבו רבוע, ואמתים קמתו--ממנו, היו קרנתיו.  לז,כו ויצף אתו זהב טהור, את-גגו ואת-קירתיו סביב--ואת-קרנתיו; ויעש לו זר זהב, סביב.  לז,כז ושתי טבעת זהב עשה-לו מתחת לזרו, על שתי צלעתיו, על, שני צדיו--לבתים לבדים, לשאת אתו בהם.  לז,כח ויעש את-הבדים, עצי שטים; ויצף אתם, זהב.  לז,כט ויעש את-שמן המשחה, קדש, ואת-קטרת הסמים, טהור--מעשה, רקח.  {ס}  לח,א ויעש את-מזבח העלה, עצי שטים:  חמש אמות ארכו וחמש-אמות רחבו, רבוע, ושלש אמות, קמתו.  לח,ב ויעש קרנתיו, על ארבע פנתיו--ממנו, היו קרנתיו; ויצף אתו, נחשת.  לח,ג ויעש את-כל-כלי המזבח, את-הסירת ואת-היעים ואת-המזרקת, את-המזלגת, ואת-המחתת; כל-כליו, עשה נחשת.  לח,ד ויעש למזבח מכבר, מעשה רשת נחשת, תחת כרכבו מלמטה, עד-חציו.  לח,ה ויצק ארבע טבעת, בארבע הקצו‍ת--למכבר הנחשת:  בתים, לבדים.  לח,ו ויעש את-הבדים, עצי שטים; ויצף אתם, נחשת.  לח,ז ויבא את-הבדים בטבעת, על צלעת המזבח, לשאת אתו, בהם; נבוב לחת, עשה אתו.  {ס}  לח,ח ויעש, את הכיור נחשת, ואת, כנו נחשת--במראת, הצבאת, אשר צבאו, פתח אהל מועד.  {ס}  לח,ט ויעש, את-החצר:  לפאת נגב תימנה, קלעי החצר שש משזר, מאה, באמה.  לח,י עמודיהם עשרים, ואדניהם עשרים נחשת; ווי העמודים וחשקיהם, כסף.  לח,יא ולפאת צפון, מאה באמה--עמודיהם עשרים, ואדניהם עשרים נחשת; ווי העמודים וחשקיהם, כסף.  לח,יב ולפאת-ים, קלעים חמשים באמה--עמודיהם עשרה, ואדניהם עשרה; ווי העמדים וחשוקיהם, כסף.  לח,יג ולפאת קדמה מזרחה, חמשים אמה.  לח,יד קלעים חמש-עשרה אמה, אל-הכתף; עמודיהם שלשה, ואדניהם שלשה.  לח,טו ולכתף השנית, מזה ומזה לשער החצר, קלעים, חמש עשרה אמה; עמדיהם שלשה, ואדניהם שלשה.  לח,טז כל-קלעי החצר סביב, שש משזר.  לח,יז והאדנים לעמדים, נחשת, ווי העמודים וחשוקיהם כסף, וצפוי ראשיהם כסף; והם מחשקים כסף, כל עמדי החצר.  לח,יח ומסך שער החצר, מעשה רקם--תכלת וארגמן ותולעת שני, ושש משזר; ועשרים אמה, ארך, וקומה ברחב חמש אמות, לעמת קלעי החצר.  לח,יט ועמדיהם, ארבעה, ואדניהם ארבעה, נחשת; וויהם כסף, וצפוי ראשיהם וחשקיהם כסף.  לח,כ וכל-היתדת למשכן ולחצר, סביב--נחשת.  {ס}  לח,כא אלה פקודי המשכן משכן העדת, אשר פקד על-פי משה:  עבדת, הלוים, ביד איתמר, בן-אהרן הכהן.  לח,כב ובצלאל בן-אורי בן-חור, למטה יהודה, עשה, את כל-אשר-צוה יהוה את-משה.  לח,כג ואתו, אהליאב בן-אחיסמך למטה-דן--חרש וחשב; ורקם, בתכלת ובארגמן, ובתולעת השני, ובשש.  {ס}  לח,כד כל-הזהב, העשוי למלאכה, בכל, מלאכת הקדש--ויהי זהב התנופה, תשע ועשרים ככר, ושבע מאות ושלשים שקל, בשקל הקדש.  לח,כה וכסף פקודי העדה, מאת ככר; ואלף ושבע מאות וחמשה ושבעים, שקל--בשקל הקדש.  לח,כו בקע, לגלגלת, מחצית השקל, בשקל הקדש--לכל העבר על-הפקדים, מבן עשרים שנה ומעלה, לשש-מאות אלף ושלשת אלפים, וחמש מאות וחמשים.  לח,כז ויהי, מאת ככר הכסף, לצקת את אדני הקדש, ואת אדני הפרכת:  מאת אדנים למאת הככר, ככר לאדן.  לח,כח ואת-האלף ושבע המאות, וחמשה ושבעים, עשה ווים, לעמודים; וצפה ראשיהם, וחשק אתם.  לח,כט ונחשת התנופה, שבעים ככר, ואלפים וארבע-מאות, שקל.  לח,ל ויעש בה, את-אדני פתח אהל מועד, ואת מזבח הנחשת, ואת-מכבר הנחשת אשר-לו; ואת, כל-כלי המזבח.  לח,לא ואת-אדני החצר סביב, ואת-אדני שער החצר; ואת כל-יתדת המשכן ואת-כל-יתדת החצר, סביב.  לט,א ומן-התכלת והארגמן ותולעת השני, עשו בגדי-שרד לשרת בקדש; ויעשו את-בגדי הקדש, אשר לאהרן, כאשר צוה יהוה, את-משה.  {פ}
לט,ב ויעש, את-האפד:  זהב, תכלת וארגמן ותולעת שני--ושש משזר.  לט,ג וירקעו את-פחי הזהב, וקצץ פתילם, לעשות בתוך התכלת ובתוך הארגמן, ובתוך תולעת השני ובתוך השש--מעשה, חשב.  לט,ד כתפת עשו-לו, חברת--על-שני קצוותו (קצותיו), חבר.  לט,ה וחשב אפדתו אשר עליו, ממנו הוא כמעשהו, זהב תכלת וארגמן ותולעת שני, ושש משזר--כאשר צוה יהוה, את-משה.  {ס}  לט,ו ויעשו את-אבני השהם, מסבת משבצת זהב, מפתחת פתוחי חותם, על-שמות בני ישראל.  לט,ז וישם אתם, על כתפת האפד--אבני זכרון, לבני ישראל:  כאשר צוה יהוה, את-משה.  {פ}
לט,ח ויעש את-החשן מעשה חשב, כמעשה אפד:  זהב, תכלת וארגמן ותולעת שני--ושש משזר.  לט,ט רבוע היה כפול, עשו את-החשן--זרת ארכו וזרת רחבו, כפול.  לט,י וימלאו-בו--ארבעה, טורי אבן:  טור, אדם פטדה וברקת--הטור, האחד.  לט,יא והטור, השני--נפך ספיר, ויהלם.  לט,יב והטור, השלישי--לשם שבו, ואחלמה.  לט,יג והטור, הרביעי--תרשיש שהם, וישפה:  מוסבת משבצת זהב, במלאתם.  לט,יד והאבנים על-שמת בני-ישראל הנה, שתים עשרה--על-שמתם:  פתוחי חתם איש על-שמו, לשנים עשר שבט.  לט,טו ויעשו על-החשן שרשרת גבלת, מעשה עבת, זהב, טהור.  לט,טז ויעשו, שתי משבצת זהב, ושתי, טבעת זהב; ויתנו, את-שתי הטבעת, על-שני, קצות החשן.  לט,יז ויתנו, שתי העבתת הזהב, על-שתי, הטבעת--על-קצות, החשן.  לט,יח ואת שתי קצות שתי העבתת, נתנו על-שתי המשבצת; ויתנם על-כתפת האפד, אל-מול פניו.  לט,יט ויעשו, שתי טבעת זהב, וישימו, על-שני קצות החשן:  על-שפתו--אשר אל-עבר האפד, ביתה.  לט,כ ויעשו, שתי טבעת זהב, ויתנם על-שתי כתפת האפד מלמטה ממול פניו, לעמת מחברתו--ממעל, לחשב האפד.  לט,כא וירכסו את-החשן מטבעתיו אל-טבעת האפד בפתיל תכלת, להית על-חשב האפד, ולא-יזח החשן, מעל האפד--כאשר צוה יהוה, את-משה.  {פ}
לט,כב ויעש את-מעיל האפד, מעשה ארג, כליל, תכלת.  לט,כג ופי-המעיל בתוכו, כפי תחרא; שפה לפיו סביב, לא יקרע.  לט,כד ויעשו, על-שולי המעיל, רמוני, תכלת וארגמן ותולעת שני--משזר.  לט,כה ויעשו פעמני, זהב טהור; ויתנו את-הפעמנים בתוך הרמנים, על-שולי המעיל סביב--בתוך, הרמנים.  לט,כו פעמן ורמן פעמן ורמן, על-שולי המעיל סביב, לשרת, כאשר צוה יהוה את-משה.  {ס}  לט,כז ויעשו את-הכתנת שש, מעשה ארג, לאהרן, ולבניו.  לט,כח ואת המצנפת שש, ואת-פארי המגבעת שש, ואת-מכנסי הבד, שש משזר.  לט,כט ואת-האבנט שש משזר, ותכלת וארגמן ותולעת שני--מעשה רקם:  כאשר צוה יהוה, את-משה.  {ס}  לט,ל ויעשו את-ציץ נזר-הקדש, זהב טהור; ויכתבו עליו, מכתב פתוחי חותם--קדש, ליהוה.  לט,לא ויתנו עליו פתיל תכלת, לתת על-המצנפת מלמעלה, כאשר צוה יהוה, את-משה.  {ס}  לט,לב ותכל--כל-עבדת, משכן אהל מועד; ויעשו, בני ישראל--ככל אשר צוה יהוה את-משה, כן עשו.  {פ}
לט,לג ויביאו את-המשכן אל-משה, את-האהל ואת-כל-כליו, קרסיו קרשיו, בריחו ועמדיו ואדניו.  לט,לד ואת-מכסה עורת האילם, המאדמים, ואת-מכסה, ערת התחשים; ואת, פרכת המסך.  לט,לה את-ארון העדת, ואת-בדיו; ואת, הכפרת.  לט,לו את-השלחן, את-כל-כליו, ואת, לחם הפנים.  לט,לז את-המנרה הטהרה את-נרתיה, נרת המערכה--ואת-כל-כליה; ואת, שמן המאור.  לט,לח ואת, מזבח הזהב, ואת שמן המשחה, ואת קטרת הסמים; ואת, מסך פתח האהל.  לט,לט את מזבח הנחשת, ואת-מכבר הנחשת אשר-לו, את-בדיו, ואת-כל-כליו; את-הכיר, ואת-כנו.  לט,מ את קלעי החצר את-עמדיה ואת-אדניה, ואת-המסך לשער החצר, את-מיתריו, ויתדתיה; ואת, כל-כלי עבדת המשכן--לאהל מועד.  לט,מא את-בגדי השרד, לשרת בקדש; את-בגדי הקדש לאהרן הכהן, ואת-בגדי בניו לכהן.  לט,מב ככל אשר-צוה יהוה, את-משה:  כן עשו בני ישראל, את כל-העבדה.  לט,מג וירא משה את-כל-המלאכה, והנה עשו אתה--כאשר צוה יהוה, כן עשו; ויברך אתם, משה.  {פ}
מ,א וידבר יהוה, אל-משה לאמר.  מ,ב ביום-החדש הראשון, באחד לחדש, תקים, את-משכן אהל מועד.  מ,ג ושמת שם, את ארון העדות; וסכת על-הארן, את-הפרכת.  מ,ד והבאת, את-השלחן, וערכת, את-ערכו; והבאת, את-המנרה, והעלית, את-נרתיה.  מ,ה ונתתה את-מזבח הזהב, לקטרת, לפני, ארון העדת; ושמת את-מסך הפתח, למשכן.  מ,ו ונתתה, את מזבח העלה, לפני, פתח משכן אהל-מועד.  מ,ז ונתת, את-הכיר, בין-אהל מועד, ובין המזבח; ונתת שם, מים.  מ,ח ושמת את-החצר, סביב; ונתת, את-מסך שער החצר.  מ,ט ולקחת את-שמן המשחה, ומשחת את-המשכן ואת-כל-אשר-בו; וקדשת אתו ואת-כל-כליו, והיה קדש.  מ,י ומשחת את-מזבח העלה, ואת-כל-כליו; וקדשת, את-המזבח, והיה המזבח, קדש קדשים.  מ,יא ומשחת את-הכיר, ואת-כנו; וקדשת, אתו.  מ,יב והקרבת את-אהרן ואת-בניו, אל-פתח אהל מועד; ורחצת אתם, במים.  מ,יג והלבשת, את-אהרן, את, בגדי הקדש; ומשחת אתו וקדשת אתו, וכהן לי.  מ,יד ואת-בניו, תקריב; והלבשת אתם, כתנת.  מ,טו ומשחת אתם, כאשר משחת את-אביהם, וכהנו, לי; והיתה להית להם משחתם, לכהנת עולם--לדרתם.  מ,טז ויעש, משה:  ככל אשר צוה יהוה, אתו--כן עשה.  {ס}  מ,יז ויהי בחדש הראשון, בשנה השנית--באחד לחדש:  הוקם, המשכן.  מ,יח ויקם משה את-המשכן, ויתן את-אדניו, וישם את-קרשיו, ויתן את-בריחיו; ויקם, את-עמודיו.  מ,יט ויפרש את-האהל, על-המשכן, וישם את-מכסה האהל עליו, מלמעלה--כאשר צוה יהוה, את-משה.  {ס}  מ,כ ויקח ויתן את-העדת, אל-הארן, וישם את-הבדים, על-הארן; ויתן את-הכפרת על-הארן, מלמעלה.  מ,כא ויבא את-הארן, אל-המשכן, וישם את פרכת המסך, ויסך על ארון העדות--כאשר צוה יהוה, את-משה.  {ס}  מ,כב ויתן את-השלחן באהל מועד, על ירך המשכן צפנה, מחוץ, לפרכת.  מ,כג ויערך עליו ערך לחם, לפני יהוה--כאשר צוה יהוה, את-משה.  {ס}  מ,כד וישם את-המנרה באהל מועד, נכח השלחן, על ירך המשכן, נגבה.  מ,כה ויעל הנרת, לפני יהוה--כאשר צוה יהוה, את-משה.  {ס}  מ,כו וישם את-מזבח הזהב, באהל מועד, לפני, הפרכת.  מ,כז ויקטר עליו, קטרת סמים--כאשר צוה יהוה, את-משה.  {ס}  מ,כח וישם את-מסך הפתח, למשכן.  מ,כט ואת, מזבח העלה, שם, פתח משכן אהל-מועד; ויעל עליו, את-העלה ואת-המנחה--כאשר צוה יהוה, את-משה.  {ס}  מ,ל וישם, את-הכיר, בין-אהל מועד, ובין המזבח; ויתן שמה מים, לרחצה.  מ,לא ורחצו ממנו, משה ואהרן ובניו, את-ידיהם, ואת-רגליהם.  מ,לב בבאם אל-אהל מועד, ובקרבתם אל-המזבח--ירחצו:  כאשר צוה יהוה, את-משה.  {ס}  מ,לג ויקם את-החצר, סביב למשכן ולמזבח, ויתן, את-מסך שער החצר; ויכל משה, את-המלאכה.  {פ}
מ,לד ויכס הענן, את-אהל מועד; וכבוד יהוה, מלא את-המשכן.  מ,לה ולא-יכל משה, לבוא אל-אהל מועד--כי-שכן עליו, הענן; וכבוד יהוה, מלא את-המשכן.  מ,לו ובהעלות הענן מעל המשכן, יסעו בני ישראל, בכל, מסעיהם.  מ,לז ואם-לא יעלה, הענן--ולא יסעו, עד-יום העלתו.  מ,לח כי ענן יהוה על-המשכן, יומם, ואש, תהיה לילה בו--לעיני כל-בית-ישראל, בכל-מסעיהם.  {ש}

ויקרא

א,א ויקרא, אל-משה; וידבר יהוה אליו, מאהל מועד לאמר.  א,ב דבר אל-בני ישראל, ואמרת אלהם, אדם כי-יקריב מכם קרבן, ליהוה--מן-הבהמה, מן-הבקר ומן-הצאן, תקריבו, את-קרבנכם.  א,ג אם-עלה קרבנו מן-הבקר, זכר תמים יקריבנו; אל-פתח אהל מועד, יקריב אתו, לרצנו, לפני יהוה.  א,ד וסמך ידו, על ראש העלה; ונרצה לו, לכפר עליו.  א,ה ושחט את-בן הבקר, לפני יהוה; והקריבו בני אהרן הכהנים, את-הדם, וזרקו את-הדם על-המזבח סביב, אשר-פתח אהל מועד.  א,ו והפשיט, את-העלה; ונתח אתה, לנתחיה.  א,ז ונתנו בני אהרן הכהן, אש--על-המזבח; וערכו עצים, על-האש.  א,ח וערכו, בני אהרן הכהנים, את הנתחים, את-הראש ואת-הפדר--על-העצים אשר על-האש, אשר על-המזבח.  א,ט וקרבו וכרעיו, ירחץ במים; והקטיר הכהן את-הכל המזבחה, עלה אשה ריח-ניחוח ליהוה.  {ס}  א,י ואם-מן-הצאן קרבנו מן-הכשבים או מן-העזים, לעלה--זכר תמים, יקריבנו.  א,יא ושחט אתו על ירך המזבח, צפנה--לפני יהוה; וזרקו בני אהרן הכהנים את-דמו, על-המזבח--סביב.  א,יב ונתח אתו לנתחיו, ואת-ראשו ואת-פדרו; וערך הכהן, אתם, על-העצים אשר על-האש, אשר על-המזבח.  א,יג והקרב והכרעים, ירחץ במים; והקריב הכהן את-הכל, והקטיר המזבחה--עלה הוא אשה ריח ניחח, ליהוה.  {פ}
א,יד ואם מן-העוף עלה קרבנו, ליהוה:  והקריב מן-התרים, או מן-בני היונה--את-קרבנו.  א,טו והקריבו הכהן, אל-המזבח, ומלק את-ראשו, והקטיר המזבחה; ונמצה דמו, על קיר המזבח.  א,טז והסיר את-מראתו, בנצתה; והשליך אתה אצל המזבח, קדמה--אל-מקום, הדשן.  א,יז ושסע אתו בכנפיו, לא יבדיל, והקטיר אתו הכהן המזבחה, על-העצים אשר על-האש:  עלה הוא, אשה ריח ניחח--ליהוה.  {ס}  ב,א ונפש, כי-תקריב קרבן מנחה ליהוה--סלת, יהיה קרבנו; ויצק עליה שמן, ונתן עליה לבנה.  ב,ב והביאה, אל-בני אהרן הכהנים, וקמץ משם מלא קמצו מסלתה ומשמנה, על כל-לבנתה; והקטיר הכהן את-אזכרתה, המזבחה--אשה ריח ניחח, ליהוה.  ב,ג והנותרת, מן-המנחה--לאהרן, ולבניו:  קדש קדשים, מאשי יהוה.  {ס}  ב,ד וכי תקרב קרבן מנחה, מאפה תנור--סלת חלות מצת בלולת בשמן, ורקיקי מצות משחים בשמן.  {ס}  ב,ה ואם-מנחה על-המחבת, קרבנך--סלת בלולה בשמן, מצה תהיה.  ב,ו פתות אתה פתים, ויצקת עליה שמן; מנחה, הוא.  {ס}  ב,ז ואם-מנחת מרחשת, קרבנך--סלת בשמן, תעשה.  ב,ח והבאת את-המנחה, אשר יעשה מאלה--ליהוה; והקריבה, אל-הכהן, והגישה, אל-המזבח.  ב,ט והרים הכהן מן-המנחה את-אזכרתה, והקטיר המזבחה--אשה ריח ניחח, ליהוה.  ב,י והנותרת, מן-המנחה--לאהרן, ולבניו:  קדש קדשים, מאשי יהוה.  ב,יא כל-המנחה, אשר תקריבו ליהוה--לא תעשה, חמץ:  כי כל-שאר וכל-דבש, לא-תקטירו ממנו אשה ליהוה.  ב,יב קרבן ראשית תקריבו אתם, ליהוה; ואל-המזבח לא-יעלו, לריח ניחח.  ב,יג וכל-קרבן מנחתך, במלח תמלח, ולא תשבית מלח ברית אלהיך, מעל מנחתך; על כל-קרבנך, תקריב מלח.  {ס}  ב,יד ואם-תקריב מנחת בכורים, ליהוה--אביב קלוי באש, גרש כרמל, תקריב, את מנחת בכוריך.  ב,טו ונתת עליה שמן, ושמת עליה לבנה; מנחה, הוא.  ב,טז והקטיר הכהן את-אזכרתה, מגרשה ומשמנה, על, כל-לבנתה--אשה, ליהוה.  {פ}
ג,א ואם-זבח שלמים, קרבנו--אם מן-הבקר, הוא מקריב, אם-זכר אם-נקבה, תמים יקריבנו לפני יהוה.  ג,ב וסמך ידו, על-ראש קרבנו, ושחטו, פתח אהל מועד; וזרקו בני אהרן הכהנים את-הדם, על-המזבח--סביב.  ג,ג והקריב מזבח השלמים, אשה ליהוה--את-החלב, המכסה את-הקרב, ואת כל-החלב, אשר על-הקרב.  ג,ד ואת, שתי הכלית, ואת-החלב אשר עלהן, אשר על-הכסלים; ואת-היתרת, על-הכבד, על-הכליות, יסירנה.  ג,ה והקטירו אתו בני-אהרן, המזבחה, על-העלה, אשר על-העצים אשר על-האש--אשה ריח ניחח, ליהוה.  {פ}
ג,ו ואם-מן-הצאן קרבנו לזבח שלמים, ליהוה--זכר או נקבה, תמים יקריבנו.  ג,ז אם-כשב הוא-מקריב, את-קרבנו--והקריב אתו, לפני יהוה.  ג,ח וסמך את-ידו, על-ראש קרבנו, ושחט אתו, לפני אהל מועד; וזרקו בני אהרן את-דמו, על-המזבח--סביב.  ג,ט והקריב מזבח השלמים, אשה ליהוה--חלבו האליה תמימה, לעמת העצה יסירנה; ואת-החלב, המכסה את-הקרב, ואת כל-החלב, אשר על-הקרב.  ג,י ואת, שתי הכלית, ואת-החלב אשר עלהן, אשר על-הכסלים; ואת-היתרת, על-הכבד, על-הכלית, יסירנה.  ג,יא והקטירו הכהן, המזבחה--לחם אשה, ליהוה.  {פ}
ג,יב ואם עז, קרבנו--והקריבו, לפני יהוה.  ג,יג וסמך את-ידו, על-ראשו, ושחט אתו, לפני אהל מועד; וזרקו בני אהרן את-דמו, על-המזבח--סביב.  ג,יד והקריב ממנו קרבנו, אשה ליהוה--את-החלב, המכסה את-הקרב, ואת כל-החלב, אשר על-הקרב.  ג,טו ואת, שתי הכלית, ואת-החלב אשר עלהן, אשר על-הכסלים; ואת-היתרת, על-הכבד, על-הכלית, יסירנה.  ג,טז והקטירם הכהן, המזבחה--לחם אשה לריח ניחח, כל-חלב ליהוה.  ג,יז חקת עולם לדרתיכם, בכל מושבתיכם--כל-חלב וכל-דם, לא תאכלו.  {פ}
ד,א וידבר יהוה, אל-משה לאמר.  ד,ב דבר אל-בני ישראל, לאמר--נפש כי-תחטא בשגגה מכל מצו‍ת יהוה, אשר לא תעשינה; ועשה, מאחת מהנה.  ד,ג אם הכהן המשיח יחטא, לאשמת העם:  והקריב על חטאתו אשר חטא פר בן-בקר תמים, ליהוה--לחטאת.  ד,ד והביא את-הפר, אל-פתח אהל מועד--לפני יהוה; וסמך את-ידו על-ראש הפר, ושחט את-הפר לפני יהוה.  ד,ה ולקח הכהן המשיח, מדם הפר; והביא אתו, אל-אהל מועד.  ד,ו וטבל הכהן את-אצבעו, בדם; והזה מן-הדם שבע פעמים, לפני יהוה, את-פני, פרכת הקדש.  ד,ז ונתן הכהן מן-הדם על-קרנות מזבח קטרת הסמים, לפני יהוה, אשר, באהל מועד; ואת כל-דם הפר, ישפך אל-יסוד מזבח העלה, אשר-פתח, אהל מועד.  ד,ח ואת-כל-חלב פר החטאת, ירים ממנו--את-החלב, המכסה על-הקרב, ואת כל-החלב, אשר על-הקרב.  ד,ט ואת, שתי הכלית, ואת-החלב אשר עליהן, אשר על-הכסלים; ואת-היתרת, על-הכבד, על-הכליות, יסירנה.  ד,י כאשר יורם, משור זבח השלמים; והקטירם, הכהן, על, מזבח העלה.  ד,יא ואת-עור הפר ואת-כל-בשרו, על-ראשו ועל-כרעיו; וקרבו, ופרשו.  ד,יב והוציא את-כל-הפר אל-מחוץ למחנה אל-מקום טהור, אל-שפך הדשן, ושרף אתו על-עצים, באש; על-שפך הדשן, ישרף.  {פ}
ד,יג ואם כל-עדת ישראל, ישגו, ונעלם דבר, מעיני הקהל; ועשו אחת מכל-מצו‍ת יהוה, אשר לא-תעשינה--ואשמו.  ד,יד ונודעה, החטאת, אשר חטאו, עליה--והקריבו הקהל פר בן-בקר, לחטאת, והביאו אתו, לפני אהל מועד.  ד,טו וסמכו זקני העדה את-ידיהם, על-ראש הפר--לפני יהוה; ושחט את-הפר, לפני יהוה.  ד,טז והביא הכהן המשיח, מדם הפר, אל-אהל, מועד.  ד,יז וטבל הכהן אצבעו, מן-הדם; והזה שבע פעמים, לפני יהוה, את, פני הפרכת.  ד,יח ומן-הדם יתן על-קרנת המזבח, אשר לפני יהוה, אשר, באהל מועד; ואת כל-הדם, ישפך אל-יסוד מזבח העלה, אשר-פתח, אהל מועד.  ד,יט ואת כל-חלבו, ירים ממנו; והקטיר, המזבחה.  ד,כ ועשה לפר--כאשר עשה לפר החטאת, כן יעשה-לו; וכפר עלהם הכהן, ונסלח להם.  ד,כא והוציא את-הפר, אל-מחוץ למחנה, ושרף אתו, כאשר שרף את הפר הראשון:  חטאת הקהל, הוא.  {פ}
ד,כב אשר נשיא, יחטא; ועשה אחת מכל-מצו‍ת יהוה אלהיו אשר לא-תעשינה, בשגגה--ואשם.  ד,כג או-הודע אליו חטאתו, אשר חטא בה--והביא את-קרבנו שעיר עזים, זכר תמים.  ד,כד וסמך ידו, על-ראש השעיר, ושחט אתו במקום אשר-ישחט את-העלה, לפני יהוה; חטאת, הוא.  ד,כה ולקח הכהן מדם החטאת, באצבעו, ונתן, על-קרנת מזבח העלה; ואת-דמו ישפך, אל-יסוד מזבח העלה.  ד,כו ואת-כל-חלבו יקטיר המזבחה, כחלב זבח השלמים; וכפר עליו הכהן מחטאתו, ונסלח לו.  {פ}
ד,כז ואם-נפש אחת תחטא בשגגה, מעם הארץ:  בעשתה אחת ממצו‍ת יהוה, אשר לא-תעשינה--ואשם.  ד,כח או הודע אליו, חטאתו אשר חטא--והביא קרבנו שעירת עזים, תמימה נקבה, על-חטאתו, אשר חטא.  ד,כט וסמך, את-ידו, על, ראש החטאת; ושחט, את-החטאת, במקום, העלה.  ד,ל ולקח הכהן מדמה, באצבעו, ונתן, על-קרנת מזבח העלה; ואת-כל-דמה ישפך, אל-יסוד המזבח.  ד,לא ואת-כל-חלבה יסיר, כאשר הוסר חלב מעל זבח השלמים, והקטיר הכהן המזבחה, לריח ניחח ליהוה; וכפר עליו הכהן, ונסלח לו.  {פ}
ד,לב ואם-כבש יביא קרבנו, לחטאת--נקבה תמימה, יביאנה.  ד,לג וסמך, את-ידו, על, ראש החטאת; ושחט אתה, לחטאת, במקום, אשר ישחט את-העלה.  ד,לד ולקח הכהן מדם החטאת, באצבעו, ונתן, על-קרנת מזבח העלה; ואת-כל-דמה ישפך, אל-יסוד המזבח.  ד,לה ואת-כל-חלבה יסיר, כאשר יוסר חלב-הכשב מזבח השלמים, והקטיר הכהן אתם המזבחה, על אשי יהוה; וכפר עליו הכהן על-חטאתו אשר-חטא, ונסלח לו.  {פ}
ה,א ונפש כי-תחטא, ושמעה קול אלה, והוא עד, או ראה או ידע; אם-לוא יגיד, ונשא עו‍נו.  ה,ב או נפש, אשר תגע בכל-דבר טמא, או בנבלת חיה טמאה או בנבלת בהמה טמאה, או בנבלת שרץ טמא; ונעלם ממנו, והוא טמא ואשם.  ה,ג או כי יגע, בטמאת אדם, לכל טמאתו, אשר יטמא בה; ונעלם ממנו, והוא ידע ואשם.  ה,ד או נפש כי תשבע לבטא בשפתים להרע או להיטיב, לכל אשר יבטא האדם בשבעה--ונעלם ממנו; והוא-ידע ואשם, לאחת מאלה.  ה,ה והיה כי-יאשם, לאחת מאלה:  והתודה--אשר חטא, עליה.  ה,ו והביא את-אשמו ליהוה על חטאתו אשר חטא נקבה מן-הצאן כשבה, או-שעירת עזים--לחטאת; וכפר עליו הכהן, מחטאתו.  ה,ז ואם-לא תגיע ידו, די שה--והביא את-אשמו אשר חטא שתי תרים או-שני בני-יונה, ליהוה:  אחד לחטאת, ואחד לעלה.  ה,ח והביא אתם אל-הכהן, והקריב את-אשר לחטאת ראשונה; ומלק את-ראשו ממול ערפו, ולא יבדיל.  ה,ט והזה מדם החטאת, על-קיר המזבח, והנשאר בדם, ימצה אל-יסוד המזבח; חטאת, הוא.  ה,י ואת-השני יעשה עלה, כמשפט; וכפר עליו הכהן מחטאתו אשר-חטא, ונסלח לו.  {ס}  ה,יא ואם-לא תשיג ידו לשתי תרים, או לשני בני-יונה--והביא את-קרבנו אשר חטא עשירת האפה סלת, לחטאת; לא-ישים עליה שמן, ולא-יתן עליה לבנה--כי חטאת, הוא.  ה,יב והביאה, אל-הכהן, וקמץ הכהן ממנה מלוא קמצו את-אזכרתה והקטיר המזבחה, על אשי יהוה; חטאת, הוא.  ה,יג וכפר עליו הכהן על-חטאתו אשר-חטא, מאחת מאלה--ונסלח לו; והיתה לכהן, כמנחה.  {ס}  ה,יד וידבר יהוה, אל-משה לאמר.  ה,טו נפש, כי-תמעל מעל, וחטאה בשגגה, מקדשי יהוה:  והביא את-אשמו ליהוה איל תמים מן-הצאן, בערכך כסף-שקלים בשקל-הקדש--לאשם.  ה,טז ואת אשר חטא מן-הקדש ישלם, ואת-חמישתו יוסף עליו, ונתן אתו, לכהן; והכהן, יכפר עליו באיל האשם--ונסלח לו.  {פ}
ה,יז ואם-נפש, כי תחטא, ועשתה אחת מכל-מצו‍ת יהוה, אשר לא תעשינה; ולא-ידע ואשם, ונשא עו‍נו.  ה,יח והביא איל תמים מן-הצאן, בערכך לאשם--אל-הכהן; וכפר עליו הכהן על שגגתו אשר-שגג, והוא לא-ידע--ונסלח לו.  ה,יט אשם, הוא:  אשם אשם, ליהוה.  {פ}
ה,כ וידבר יהוה, אל-משה לאמר.  ה,כא נפש כי תחטא, ומעלה מעל ביהוה; וכחש בעמיתו בפקדון, או-בתשומת יד או בגזל, או, עשק את-עמיתו.  ה,כב או-מצא אבדה וכחש בה, ונשבע על-שקר; על-אחת, מכל אשר-יעשה האדם--לחטא בהנה.  ה,כג והיה, כי-יחטא ואשם--והשיב את-הגזלה אשר גזל או את-העשק אשר עשק, או את-הפקדון אשר הפקד אתו; או את-האבדה, אשר מצא.  ה,כד או מכל אשר-ישבע עליו, לשקר--ושלם אתו בראשו, וחמשתיו יסף עליו:  לאשר הוא לו יתננו, ביום אשמתו.  ה,כה ואת-אשמו יביא, ליהוה, איל תמים מן-הצאן בערכך לאשם, אל-הכהן.  ה,כו וכפר עליו הכהן לפני יהוה, ונסלח לו, על-אחת מכל אשר-יעשה, לאשמה בה.  {פ}
ו,א וידבר יהוה, אל-משה לאמר.  ו,ב צו את-אהרן ואת-בניו לאמר, זאת תורת העלה:  הוא העלה על מוקדה על-המזבח כל-הלילה, עד-הבקר, ואש המזבח, תוקד בו.  ו,ג ולבש הכהן מדו בד, ומכנסי-בד ילבש על-בשרו, והרים את-הדשן אשר תאכל האש את-העלה, על-המזבח; ושמו, אצל המזבח.  ו,ד ופשט, את-בגדיו, ולבש, בגדים אחרים; והוציא את-הדשן אל-מחוץ למחנה, אל-מקום טהור.  ו,ה והאש על-המזבח תוקד-בו לא תכבה, ובער עליה הכהן עצים בבקר בבקר; וערך עליה העלה, והקטיר עליה חלבי השלמים.  ו,ו אש, תמיד תוקד על-המזבח--לא תכבה.  {ס}  ו,ז וזאת תורת, המנחה:  הקרב אתה בני-אהרן לפני יהוה, אל-פני המזבח.  ו,ח והרים ממנו בקמצו, מסלת המנחה ומשמנה, ואת כל-הלבנה, אשר על-המנחה; והקטיר המזבח, ריח ניחח אזכרתה--ליהוה.  ו,ט והנותרת ממנה, יאכלו אהרן ובניו; מצות תאכל במקום קדש, בחצר אהל-מועד יאכלוה.  ו,י לא תאפה חמץ, חלקם נתתי אתה מאשי; קדש קדשים הוא, כחטאת וכאשם.  ו,יא כל-זכר בבני אהרן, יאכלנה--חק-עולם לדרתיכם, מאשי יהוה; כל אשר-יגע בהם, יקדש.  {פ}
ו,יב וידבר יהוה, אל-משה לאמר.  ו,יג זה קרבן אהרן ובניו אשר-יקריבו ליהוה, ביום המשח אתו--עשירת האפה סלת מנחה, תמיד:  מחציתה בבקר, ומחציתה בערב.  ו,יד על-מחבת, בשמן תעשה--מרבכת תביאנה; תפיני מנחת פתים, תקריב ריח-ניחח ליהוה.  ו,טו והכהן המשיח תחתיו מבניו, יעשה אתה; חק-עולם, ליהוה כליל תקטר.  ו,טז וכל-מנחת כהן כליל תהיה, לא תאכל.  {פ}
ו,יז וידבר יהוה, אל-משה לאמר.  ו,יח דבר אל-אהרן ואל-בניו לאמר, זאת תורת החטאת:  במקום אשר תשחט העלה תשחט החטאת, לפני יהוה--קדש קדשים, הוא.  ו,יט הכהן המחטא אתה, יאכלנה; במקום קדש תאכל, בחצר אהל מועד.  ו,כ כל אשר-יגע בבשרה, יקדש; ואשר יזה מדמה, על-הבגד--אשר יזה עליה, תכבס במקום קדש.  ו,כא וכלי-חרש אשר תבשל-בו, ישבר; ואם-בכלי נחשת בשלה, ומרק ושטף במים.  ו,כב כל-זכר בכהנים, יאכל אתה; קדש קדשים, הוא.  ו,כג וכל-חטאת אשר יובא מדמה אל-אהל מועד, לכפר בקדש--לא תאכל; באש, תשרף.  {פ}
ז,א וזאת תורת, האשם:  קדש קדשים, הוא.  ז,ב במקום, אשר ישחטו את-העלה, ישחטו, את-האשם; ואת-דמו יזרק על-המזבח, סביב.  ז,ג ואת כל-חלבו, יקריב ממנו--את, האליה, ואת-החלב, המכסה את-הקרב.  ז,ד ואת, שתי הכלית, ואת-החלב אשר עליהן, אשר על-הכסלים; ואת-היתרת, על-הכבד, על-הכלית, יסירנה.  ז,ה והקטיר אתם הכהן המזבחה, אשה ליהוה; אשם, הוא.  ז,ו כל-זכר בכהנים, יאכלנו; במקום קדוש יאכל, קדש קדשים הוא.  ז,ז כחטאת, כאשם--תורה אחת, להם; הכהן אשר יכפר-בו, לו יהיה.  ז,ח והכהן--המקריב, את-עלת איש:  עור העלה אשר הקריב, לכהן לו יהיה.  ז,ט וכל-מנחה, אשר תאפה בתנור, וכל-נעשה במרחשת, ועל-מחבת--לכהן המקריב אתה, לו תהיה.  ז,י וכל-מנחה בלולה-בשמן, וחרבה--לכל-בני אהרן תהיה, איש כאחיו.  {פ}
ז,יא וזאת תורת, זבח השלמים, אשר יקריב, ליהוה.  ז,יב אם על-תודה, יקריבנו--והקריב על-זבח התודה חלות מצות בלולת בשמן, ורקיקי מצות משחים בשמן; וסלת מרבכת, חלת בלולת בשמן.  ז,יג על-חלת לחם חמץ, יקריב קרבנו, על-זבח, תודת שלמיו.  ז,יד והקריב ממנו אחד מכל-קרבן, תרומה ליהוה; לכהן, הזרק את-דם השלמים--לו יהיה.  ז,טו ובשר, זבח תודת שלמיו--ביום קרבנו, יאכל:  לא-יניח ממנו, עד-בקר.  ז,טז ואם-נדר או נדבה, זבח קרבנו--ביום הקריבו את-זבחו, יאכל; וממחרת, והנותר ממנו יאכל.  ז,יז והנותר, מבשר הזבח--ביום, השלישי, באש, ישרף.  ז,יח ואם האכל יאכל מבשר-זבח שלמיו ביום השלישי, לא ירצה--המקריב אתו לא יחשב לו, פגול יהיה; והנפש האכלת ממנו, עו‍נה תשא.  ז,יט והבשר אשר-יגע בכל-טמא, לא יאכל--באש, ישרף; והבשר--כל-טהור, יאכל בשר.  ז,כ והנפש אשר-תאכל בשר, מזבח השלמים אשר ליהוה, וטמאתו, עליו--ונכרתה הנפש ההוא, מעמיה.  ז,כא ונפש כי-תגע בכל-טמא, בטמאת אדם או בבהמה טמאה או בכל-שקץ טמא, ואכל מבשר-זבח השלמים, אשר ליהוה--ונכרתה הנפש ההוא, מעמיה.  {פ}
ז,כב וידבר יהוה, אל-משה לאמר.  ז,כג דבר אל-בני ישראל, לאמר:  כל-חלב שור וכשב, ועז--לא תאכלו.  ז,כד וחלב נבלה וחלב טרפה, יעשה לכל-מלאכה; ואכל, לא תאכלהו.  ז,כה כי, כל-אכל חלב, מן-הבהמה, אשר יקריב ממנה אשה ליהוה--ונכרתה הנפש האכלת, מעמיה.  ז,כו וכל-דם לא תאכלו, בכל מושבתיכם, לעוף, ולבהמה.  ז,כז כל-נפש, אשר-תאכל כל-דם--ונכרתה הנפש ההוא, מעמיה.  ז,כח וידבר יהוה, אל-משה לאמר.  ז,כט דבר אל-בני ישראל, לאמר:  המקריב את-זבח שלמיו, ליהוה--יביא את-קרבנו ליהוה, מזבח שלמיו.  ז,ל ידיו תביאינה, את אשי יהוה; את-החלב על-החזה, יביאנו--את החזה להניף אתו תנופה, לפני יהוה.  ז,לא והקטיר הכהן את-החלב, המזבחה; והיה, החזה, לאהרן, ולבניו.  ז,לב ואת שוק הימין, תתנו תרומה לכהן, מזבחי, שלמיכם.  ז,לג המקריב את-דם השלמים, ואת-החלב--מבני אהרן:  לו תהיה שוק הימין, למנה.  ז,לד כי את-חזה התנופה ואת שוק התרומה, לקחתי מאת בני-ישראל, מזבחי, שלמיהם; ואתן אתם לאהרן הכהן ולבניו, לחק-עולם, מאת, בני ישראל.  ז,לה זאת משחת אהרן ומשחת בניו, מאשי יהוה, ביום הקריב אתם, לכהן ליהוה.  ז,לו אשר צוה יהוה לתת להם, ביום משחו אתם, מאת, בני ישראל--חקת עולם, לדרתם.  ז,לז זאת התורה, לעלה למנחה, ולחטאת, ולאשם; ולמלואים--ולזבח, השלמים.  ז,לח אשר צוה יהוה את-משה, בהר סיני:  ביום צותו את-בני ישראל, להקריב את-קרבניהם ליהוה--במדבר סיני.  {פ}
ח,א וידבר יהוה, אל-משה לאמר.  ח,ב קח את-אהרן, ואת-בניו אתו, ואת הבגדים, ואת שמן המשחה; ואת פר החטאת, ואת שני האילים, ואת, סל המצות.  ח,ג ואת כל-העדה, הקהל, אל-פתח, אהל מועד.  ח,ד ויעש משה, כאשר צוה יהוה אתו; ותקהל, העדה, אל-פתח, אהל מועד.  ח,ה ויאמר משה, אל-העדה:  זה הדבר, אשר-צוה יהוה לעשות.  ח,ו ויקרב משה, את-אהרן ואת-בניו; וירחץ אתם, במים.  ח,ז ויתן עליו את-הכתנת, ויחגר אתו באבנט, וילבש אתו את-המעיל, ויתן עליו את-האפד; ויחגר אתו, בחשב האפד, ויאפד לו, בו.  ח,ח וישם עליו, את-החשן; ויתן, אל-החשן, את-האורים, ואת-התמים.  ח,ט וישם את-המצנפת, על-ראשו; וישם על-המצנפת אל-מול פניו, את ציץ הזהב נזר הקדש, כאשר צוה יהוה, את-משה.  ח,י ויקח משה את-שמן המשחה, וימשח את-המשכן ואת-כל-אשר-בו; ויקדש, אתם.  ח,יא ויז ממנו על-המזבח, שבע פעמים; וימשח את-המזבח ואת-כל-כליו, ואת-הכיר ואת-כנו--לקדשם.  ח,יב ויצק משמן המשחה, על ראש אהרן; וימשח אתו, לקדשו.  ח,יג ויקרב משה את-בני אהרן, וילבשם כתנת ויחגר אתם אבנט, ויחבש להם, מגבעות--כאשר צוה יהוה, את-משה.  ח,יד ויגש, את פר החטאת; ויסמך אהרן ובניו את-ידיהם, על-ראש פר החטאת.  ח,טו וישחט, ויקח משה את-הדם ויתן על-קרנות המזבח סביב באצבעו, ויחטא, את-המזבח; ואת-הדם, יצק אל-יסוד המזבח, ויקדשהו, לכפר עליו.  ח,טז ויקח, את-כל-החלב אשר על-הקרב, ואת יתרת הכבד, ואת-שתי הכלית ואת-חלבהן; ויקטר משה, המזבחה.  ח,יז ואת-הפר ואת-ערו, ואת-בשרו ואת-פרשו--שרף באש, מחוץ למחנה:  כאשר צוה יהוה, את-משה.  ח,יח ויקרב, את איל העלה; ויסמכו אהרן ובניו, את-ידיהם--על-ראש האיל.  ח,יט וישחט; ויזרק משה את-הדם על-המזבח, סביב.  ח,כ ואת-האיל--נתח, לנתחיו; ויקטר משה את-הראש, ואת-הנתחים ואת-הפדר.  ח,כא ואת-הקרב ואת-הכרעים, רחץ במים; ויקטר משה את-כל-האיל המזבחה, עלה הוא לריח-ניחח אשה הוא ליהוה, כאשר צוה יהוה, את-משה.  ח,כב ויקרב את-האיל השני, איל המלאים; ויסמכו אהרן ובניו, את-ידיהם--על-ראש האיל.  ח,כג וישחט--ויקח משה מדמו, ויתן על-תנוך אזן-אהרן הימנית; ועל-בהן ידו הימנית, ועל-בהן רגלו הימנית.  ח,כד ויקרב את-בני אהרן, ויתן משה מן-הדם על-תנוך אזנם הימנית, ועל-בהן ידם הימנית, ועל-בהן רגלם הימנית; ויזרק משה את-הדם על-המזבח, סביב.  ח,כה ויקח את-החלב ואת-האליה, ואת-כל-החלב אשר על-הקרב, ואת יתרת הכבד, ואת-שתי הכלית ואת-חלבהן; ואת, שוק הימין.  ח,כו ומסל המצות אשר לפני יהוה, לקח חלת מצה אחת וחלת לחם שמן אחת--ורקיק אחד; וישם, על-החלבים, ועל, שוק הימין.  ח,כז ויתן את-הכל--על כפי אהרן, ועל כפי בניו; וינף אתם תנופה, לפני יהוה.  ח,כח ויקח משה אתם מעל כפיהם, ויקטר המזבחה על-העלה; מלאים הם לריח ניחח, אשה הוא ליהוה.  ח,כט ויקח משה את-החזה, ויניפהו תנופה לפני יהוה:  מאיל המלאים, למשה היה למנה, כאשר צוה יהוה, את-משה.  ח,ל ויקח משה משמן המשחה, ומן-הדם אשר על-המזבח, ויז על-אהרן על-בגדיו, ועל-בניו ועל-בגדי בניו אתו; ויקדש את-אהרן את-בגדיו, ואת-בניו ואת-בגדי בניו אתו.  ח,לא ויאמר משה אל-אהרן ואל-בניו, בשלו את-הבשר פתח אהל מועד, ושם תאכלו אתו, ואת-הלחם אשר בסל המלאים:  כאשר צויתי לאמר, אהרן ובניו יאכלהו.  ח,לב והנותר בבשר, ובלחם--באש, תשרפו.  ח,לג ומפתח אהל מועד לא תצאו, שבעת ימים--עד יום מלאת, ימי מלאיכם:  כי שבעת ימים, ימלא את-ידכם.  ח,לד כאשר עשה, ביום הזה--צוה יהוה לעשת, לכפר עליכם.  ח,לה ופתח אהל מועד תשבו יומם ולילה, שבעת ימים, ושמרתם את-משמרת יהוה, ולא תמותו:  כי-כן, צויתי.  ח,לו ויעש אהרן, ובניו--את, כל-הדברים, אשר-צוה יהוה, ביד-משה.  {ס}  ט,א ויהי, ביום השמיני, קרא משה, לאהרן ולבניו--ולזקני, ישראל.  ט,ב ויאמר אל-אהרן, קח-לך עגל בן-בקר לחטאת ואיל לעלה--תמימם; והקרב, לפני יהוה.  ט,ג ואל-בני ישראל, תדבר לאמר:  קחו שעיר-עזים לחטאת, ועגל וכבש בני-שנה תמימם לעלה.  ט,ד ושור ואיל לשלמים, לזבח לפני יהוה, ומנחה, בלולה בשמן:  כי היום, יהוה נראה אליכם.  ט,ה ויקחו, את אשר צוה משה, אל-פני, אהל מועד; ויקרבו, כל-העדה, ויעמדו, לפני יהוה.  ט,ו ויאמר משה, זה הדבר אשר-צוה יהוה תעשו--וירא אליכם, כבוד יהוה.  ט,ז ויאמר משה אל-אהרן, קרב אל-המזבח ועשה את-חטאתך ואת-עלתך, וכפר בעדך, ובעד העם; ועשה את-קרבן העם, וכפר בעדם, כאשר, צוה יהוה.  ט,ח ויקרב אהרן, אל-המזבח; וישחט את-עגל החטאת, אשר-לו.  ט,ט ויקרבו בני אהרן את-הדם, אליו, ויטבל אצבעו בדם, ויתן על-קרנות המזבח; ואת-הדם יצק, אל-יסוד המזבח.  ט,י ואת-החלב ואת-הכלית ואת-היתרת מן-הכבד, מן-החטאת--הקטיר, המזבחה:  כאשר צוה יהוה, את-משה.  ט,יא ואת-הבשר, ואת-העור, שרף באש, מחוץ למחנה.  ט,יב וישחט, את-העלה; וימצאו בני אהרן אליו, את-הדם, ויזרקהו על-המזבח, סביב.  ט,יג ואת-העלה, המציאו אליו לנתחיה--ואת-הראש; ויקטר, על-המזבח.  ט,יד וירחץ את-הקרב, ואת-הכרעים; ויקטר על-העלה, המזבחה.  ט,טו ויקרב, את קרבן העם; ויקח את-שעיר החטאת, אשר לעם, וישחטהו ויחטאהו, כראשון.  ט,טז ויקרב, את-העלה; ויעשה, כמשפט.  ט,יז ויקרב, את-המנחה, וימלא כפו ממנה, ויקטר על-המזבח--מלבד, עלת הבקר.  ט,יח וישחט את-השור ואת-האיל, זבח השלמים אשר לעם; וימצאו בני אהרן את-הדם, אליו, ויזרקהו על-המזבח, סביב.  ט,יט ואת-החלבים, מן-השור; ומן-האיל--האליה והמכסה והכלית, ויתרת הכבד.  ט,כ וישימו את-החלבים, על-החזות; ויקטר החלבים, המזבחה.  ט,כא ואת החזות, ואת שוק הימין, הניף אהרן תנופה, לפני יהוה--כאשר, צוה משה.  ט,כב וישא אהרן את-ידו אל-העם, ויברכם; וירד, מעשת החטאת והעלה--והשלמים.  ט,כג ויבא משה ואהרן, אל-אהל מועד, ויצאו, ויברכו את-העם; וירא כבוד-יהוה, אל-כל-העם.  ט,כד ותצא אש, מלפני יהוה, ותאכל על-המזבח, את-העלה ואת-החלבים; וירא כל-העם וירנו, ויפלו על-פניהם.  י,א ויקחו בני-אהרן נדב ואביהוא איש מחתתו, ויתנו בהן אש, וישימו עליה, קטרת; ויקריבו לפני יהוה, אש זרה--אשר לא צוה, אתם.  י,ב ותצא אש מלפני יהוה, ותאכל אותם; וימתו, לפני יהוה.  י,ג ויאמר משה אל-אהרן, הוא אשר-דבר יהוה לאמר בקרבי אקדש, ועל-פני כל-העם, אכבד; וידם, אהרן.  י,ד ויקרא משה, אל-מישאל ואל אלצפן, בני עזיאל, דד אהרן; ויאמר אלהם, קרבו שאו את-אחיכם מאת פני-הקדש, אל-מחוץ, למחנה.  י,ה ויקרבו, וישאם בכתנתם, אל-מחוץ, למחנה--כאשר, דבר משה.  י,ו ויאמר משה אל-אהרן ולאלעזר ולאיתמר בניו ראשיכם אל-תפרעו ובגדיכם לא-תפרמו, ולא תמתו, ועל כל-העדה, יקצף; ואחיכם, כל-בית ישראל--יבכו את-השרפה, אשר שרף יהוה.  י,ז ומפתח אהל מועד לא תצאו, פן-תמתו--כי-שמן משחת יהוה, עליכם; ויעשו, כדבר משה.  {פ}
י,ח וידבר יהוה, אל-אהרן לאמר.  י,ט יין ושכר אל-תשת אתה ובניך אתך, בבאכם אל-אהל מועד--ולא תמתו:  חקת עולם, לדרתיכם.  י,י ולהבדיל, בין הקדש ובין החל, ובין הטמא, ובין הטהור.  י,יא ולהורת, את-בני ישראל--את, כל-החקים, אשר דבר יהוה אליהם, ביד-משה.  {פ}
י,יב וידבר משה אל-אהרן, ואל אלעזר ואל-איתמר בניו הנותרים, קחו את-המנחה הנותרת מאשי יהוה, ואכלוה מצות אצל המזבח:  כי קדש קדשים, הוא.  י,יג ואכלתם אתה, במקום קדוש, כי חקך וחק-בניך הוא, מאשי יהוה:  כי-כן, צויתי.  י,יד ואת חזה התנופה ואת שוק התרומה, תאכלו במקום טהור--אתה, ובניך ובנתיך אתך:  כי-חקך וחק-בניך נתנו, מזבחי שלמי בני ישראל.  י,טו שוק התרומה וחזה התנופה, על אשי החלבים יביאו, להניף תנופה, לפני יהוה; והיה לך ולבניך אתך, לחק-עולם, כאשר, צוה יהוה.  י,טז ואת שעיר החטאת, דרש דרש משה--והנה שרף; ויקצף על-אלעזר ועל-איתמר, בני אהרן, הנותרם, לאמר.  י,יז מדוע, לא-אכלתם את-החטאת במקום הקדש--כי קדש קדשים, הוא; ואתה נתן לכם, לשאת את-עו‍ן העדה, לכפר עליהם, לפני יהוה.  י,יח הן לא-הובא את-דמה, אל-הקדש פנימה; אכול תאכלו אתה בקדש, כאשר צויתי.  י,יט וידבר אהרן אל-משה, הן היום הקריבו את-חטאתם ואת-עלתם לפני יהוה, ותקראנה אתי, כאלה; ואכלתי חטאת היום, הייטב בעיני יהוה.  י,כ וישמע משה, וייטב בעיניו.  {פ}
יא,א וידבר יהוה אל-משה ואל-אהרן, לאמר אלהם.  יא,ב דברו אל-בני ישראל, לאמר:  זאת החיה אשר תאכלו, מכל-הבהמה אשר על-הארץ.  יא,ג כל מפרסת פרסה, ושסעת שסע פרסת, מעלת גרה, בבהמה--אתה, תאכלו.  יא,ד אך את-זה, לא תאכלו, ממעלי הגרה, וממפרסי הפרסה:  את-הגמל כי-מעלה גרה הוא, ופרסה איננו מפריס--טמא הוא, לכם.  יא,ה ואת-השפן, כי-מעלה גרה הוא, ופרסה, לא יפריס; טמא הוא, לכם.  יא,ו ואת-הארנבת, כי-מעלת גרה הוא, ופרסה, לא הפריסה; טמאה הוא, לכם.  יא,ז ואת-החזיר כי-מפריס פרסה הוא, ושסע שסע פרסה, והוא, גרה לא-יגר; טמא הוא, לכם.  יא,ח מבשרם לא תאכלו, ובנבלתם לא תגעו; טמאים הם, לכם.  יא,ט את-זה, תאכלו, מכל, אשר במים:  כל אשר-לו סנפיר וקשקשת במים, בימים ובנחלים--אתם תאכלו.  יא,י וכל אשר אין-לו סנפיר וקשקשת, בימים ובנחלים, מכל שרץ המים, ומכל נפש החיה אשר במים--שקץ הם, לכם.  יא,יא ושקץ, יהיו לכם; מבשרם לא תאכלו, ואת-נבלתם תשקצו.  יא,יב כל אשר אין-לו סנפיר וקשקשת, במים--שקץ הוא, לכם.  יא,יג ואת-אלה תשקצו מן-העוף, לא יאכלו שקץ הם:  את-הנשר, ואת-הפרס, ואת, העזניה.  יא,יד ואת-הדאה--ואת-האיה, למינה.  יא,טו את כל-ערב, למינו.  יא,טז ואת בת היענה, ואת-התחמס ואת-השחף; ואת-הנץ, למינהו.  יא,יז ואת-הכוס ואת-השלך, ואת-הינשוף.  יא,יח ואת-התנשמת ואת-הקאת, ואת-הרחם.  יא,יט ואת, החסידה, האנפה, למינה; ואת-הדוכיפת, ואת-העטלף.  יא,כ כל שרץ העוף, ההלך על-ארבע--שקץ הוא, לכם.  יא,כא אך את-זה, תאכלו, מכל שרץ העוף, ההלך על-ארבע:  אשר-לא (לו) כרעים ממעל לרגליו, לנתר בהן על-הארץ.  יא,כב את-אלה מהם, תאכלו--את-הארבה למינו, ואת-הסלעם למינהו; ואת-החרגל למינהו, ואת-החגב למינהו.  יא,כג וכל שרץ העוף, אשר-לו ארבע רגלים--שקץ הוא, לכם.  יא,כד ולאלה, תטמאו; כל-הנגע בנבלתם, יטמא עד-הערב.  יא,כה וכל-הנשא, מנבלתם--יכבס בגדיו, וטמא עד-הערב.  יא,כו לכל-הבהמה אשר הוא מפרסת פרסה ושסע איננה שסעת, וגרה איננה מעלה--טמאים הם, לכם; כל-הנגע בהם, יטמא.  יא,כז וכל הולך על-כפיו, בכל-החיה ההלכת על-ארבע--טמאים הם, לכם; כל-הנגע בנבלתם, יטמא עד-הערב.  יא,כח והנשא, את-נבלתם--יכבס בגדיו, וטמא עד-הערב; טמאים המה, לכם.  {ס}  יא,כט וזה לכם הטמא, בשרץ השרץ על-הארץ:  החלד והעכבר, והצב למינהו.  יא,ל והאנקה והכח, והלטאה; והחמט, והתנשמת.  יא,לא אלה הטמאים לכם, בכל-השרץ; כל-הנגע בהם במתם, יטמא עד-הערב.  יא,לב וכל אשר-יפל-עליו מהם במתם יטמא, מכל-כלי-עץ או בגד או-עור או שק, כל-כלי, אשר-יעשה מלאכה בהם; במים יובא וטמא עד-הערב, וטהר.  יא,לג וכל-כלי-חרש--אשר-יפל מהם, אל-תוכו:  כל אשר בתוכו יטמא, ואתו תשברו.  יא,לד מכל-האכל אשר יאכל, אשר יבוא עליו מים--יטמא; וכל-משקה אשר ישתה, בכל-כלי יטמא.  יא,לה וכל אשר-יפל מנבלתם עליו, יטמא--תנור וכירים יתץ, טמאים הם; וטמאים, יהיו לכם.  יא,לו אך מעין ובור מקוה-מים, יהיה טהור; ונגע בנבלתם, יטמא.  יא,לז וכי יפל מנבלתם, על-כל-זרע זרוע אשר יזרע--טהור, הוא.  יא,לח וכי יתן-מים על-זרע, ונפל מנבלתם עליו--טמא הוא, לכם.  {ס}  יא,לט וכי ימות מן-הבהמה, אשר-היא לכם לאכלה--הנגע בנבלתה, יטמא עד-הערב.  יא,מ והאכל, מנבלתה--יכבס בגדיו, וטמא עד-הערב; והנשא, את-נבלתה--יכבס בגדיו, וטמא עד-הערב.  יא,מא וכל-השרץ, השרץ על-הארץ--שקץ הוא, לא יאכל.  יא,מב כל הולך על-גחון וכל הולך על-ארבע, עד כל-מרבה רגלים, לכל-השרץ, השרץ על-הארץ--לא תאכלום, כי-שקץ הם.  יא,מג אל-תשקצו, את-נפשתיכם, בכל-השרץ, השרץ; ולא תטמאו בהם, ונטמתם בם.  יא,מד כי אני יהוה, אלהיכם, והתקדשתם והייתם קדשים, כי קדוש אני; ולא תטמאו את-נפשתיכם, בכל-השרץ הרמש על-הארץ.  יא,מה כי אני יהוה, המעלה אתכם מארץ מצרים, להית לכם, לאלהים; והייתם קדשים, כי קדוש אני.  יא,מו זאת תורת הבהמה, והעוף, וכל נפש החיה, הרמשת במים; ולכל-נפש, השרצת על-הארץ.  יא,מז להבדיל, בין הטמא ובין הטהר; ובין החיה, הנאכלת, ובין החיה, אשר לא תאכל.  {פ}
יב,א וידבר יהוה, אל-משה לאמר.  יב,ב דבר אל-בני ישראל, לאמר, אשה כי תזריע, וילדה זכר--וטמאה שבעת ימים, כימי נדת דו‍תה תטמא.  יב,ג וביום, השמיני, ימול, בשר ערלתו.  יב,ד ושלשים יום ושלשת ימים, תשב בדמי טהרה; בכל-קדש לא-תגע, ואל-המקדש לא תבא, עד-מלאת, ימי טהרה.  יב,ה ואם-נקבה תלד, וטמאה שבעים כנדתה; וששים יום וששת ימים, תשב על-דמי טהרה.  יב,ו ובמלאת ימי טהרה, לבן או לבת, תביא כבש בן-שנתו לעלה, ובן-יונה או-תר לחטאת--אל-פתח אהל-מועד, אל-הכהן.  יב,ז והקריבו לפני יהוה, וכפר עליה, וטהרה, ממקר דמיה:  זאת תורת הילדת, לזכר או לנקבה.  יב,ח ואם-לא תמצא ידה, די שה--ולקחה שתי-תרים או שני בני יונה, אחד לעלה ואחד לחטאת; וכפר עליה הכהן, וטהרה.  {פ}
יג,א וידבר יהוה, אל-משה ואל-אהרן לאמר.  יג,ב אדם, כי-יהיה בעור-בשרו שאת או-ספחת או בהרת, והיה בעור-בשרו, לנגע צרעת--והובא אל-אהרן הכהן, או אל-אחד מבניו הכהנים.  יג,ג וראה הכהן את-הנגע בעור-הבשר ושער בנגע הפך לבן, ומראה הנגע עמק מעור בשרו--נגע צרעת, הוא; וראהו הכהן, וטמא אתו.  יג,ד ואם-בהרת לבנה הוא בעור בשרו, ועמק אין-מראה מן-העור, ושערה, לא-הפך לבן--והסגיר הכהן את-הנגע, שבעת ימים.  יג,ה וראהו הכהן, ביום השביעי, והנה הנגע עמד בעיניו, לא-פשה הנגע בעור--והסגירו הכהן שבעת ימים, שנית.  יג,ו וראה הכהן אתו ביום השביעי, שנית, והנה כהה הנגע, ולא-פשה הנגע בעור--וטהרו הכהן מספחת הוא, וכבס בגדיו וטהר.  יג,ז ואם-פשה תפשה המספחת בעור, אחרי הראתו אל-הכהן לטהרתו; ונראה שנית, אל-הכהן.  יג,ח וראה, הכהן, והנה פשתה המספחת, בעור--וטמאו הכהן, צרעת הוא.  {פ}
יג,ט נגע צרעת, כי תהיה באדם; והובא, אל-הכהן.  יג,י וראה הכהן, והנה שאת-לבנה בעור, והיא, הפכה שער לבן; ומחית בשר חי, בשאת.  יג,יא צרעת נושנת הוא בעור בשרו, וטמאו הכהן:  לא יסגרנו, כי טמא הוא.  יג,יב ואם-פרוח תפרח הצרעת, בעור, וכסתה הצרעת את כל-עור הנגע, מראשו ועד-רגליו--לכל-מראה, עיני הכהן.  יג,יג וראה הכהן, והנה כסתה הצרעת את-כל-בשרו--וטהר, את-הנגע:  כלו הפך לבן, טהור הוא.  יג,יד וביום הראות בו בשר חי, יטמא.  יג,טו וראה הכהן את-הבשר החי, וטמאו:  הבשר החי טמא הוא, צרעת הוא.  יג,טז או כי ישוב הבשר החי, ונהפך ללבן; ובא, אל-הכהן.  יג,יז וראהו, הכהן, והנה נהפך הנגע, ללבן--וטהר הכהן את-הנגע, טהור הוא.  {פ}
יג,יח ובשר, כי-יהיה בו-בערו שחין; ונרפא.  יג,יט והיה במקום השחין, שאת לבנה, או בהרת, לבנה אדמדמת; ונראה, אל-הכהן.  יג,כ וראה הכהן, והנה מראה שפל מן-העור, ושערה, הפך לבן--וטמאו הכהן נגע-צרעת הוא, בשחין פרחה.  יג,כא ואם יראנה הכהן, והנה אין-בה שער לבן, ושפלה איננה מן-העור, והיא כהה--והסגירו הכהן, שבעת ימים.  יג,כב ואם-פשה תפשה, בעור--וטמא הכהן אתו, נגע הוא.  יג,כג ואם-תחתיה תעמד הבהרת, לא פשתה--צרבת השחין, הוא; וטהרו, הכהן.  {ס}  יג,כד או בשר, כי-יהיה בערו מכות-אש; והיתה מחית המכוה, בהרת לבנה אדמדמת--או לבנה.  יג,כה וראה אתה הכהן והנה נהפך שער לבן בבהרת, ומראה עמק מן-העור--צרעת הוא, במכוה פרחה; וטמא אתו הכהן, נגע צרעת הוא.  יג,כו ואם יראנה הכהן, והנה אין-בבהרת שער לבן, ושפלה איננה מן-העור, והוא כהה--והסגירו הכהן, שבעת ימים.  יג,כז וראהו הכהן, ביום השביעי:  אם-פשה תפשה, בעור--וטמא הכהן אתו, נגע צרעת הוא.  יג,כח ואם-תחתיה תעמד הבהרת לא-פשתה בעור, והוא כהה--שאת המכוה, הוא; וטהרו, הכהן--כי-צרבת המכוה, הוא.  {פ}
יג,כט ואיש או אשה, כי-יהיה בו נגע, בראש, או בזקן.  יג,ל וראה הכהן את-הנגע, והנה מראהו עמק מן-העור, ובו שער צהב, דק--וטמא אתו הכהן נתק הוא, צרעת הראש או הזקן הוא.  יג,לא וכי-יראה הכהן את-נגע הנתק, והנה אין-מראהו עמק מן-העור, ושער שחר, אין בו--והסגיר הכהן את-נגע הנתק, שבעת ימים.  יג,לב וראה הכהן את-הנגע, ביום השביעי, והנה לא-פשה הנתק, ולא-היה בו שער צהב; ומראה הנתק, אין עמק מן-העור.  יג,לג והתגלח--ואת-הנתק, לא יגלח; והסגיר הכהן את-הנתק שבעת ימים, שנית.  יג,לד וראה הכהן את-הנתק ביום השביעי, והנה לא-פשה הנתק בעור, ומראהו, איננו עמק מן-העור--וטהר אתו הכהן, וכבס בגדיו וטהר.  יג,לה ואם-פשה יפשה הנתק, בעור, אחרי, טהרתו.  יג,לו וראהו, הכהן, והנה פשה הנתק, בעור--לא-יבקר הכהן לשער הצהב, טמא הוא.  יג,לז ואם-בעיניו עמד הנתק ושער שחר צמח-בו, נרפא הנתק--טהור הוא; וטהרו, הכהן.  {ס}  יג,לח ואיש, או-אשה, כי-יהיה בעור-בשרם, בהרת--בהרת, לבנת.  יג,לט וראה הכהן, והנה בעור-בשרם בהרת--כהות לבנת:  בהק הוא פרח בעור, טהור הוא.  {ס}  יג,מ ואיש, כי ימרט ראשו--קרח הוא, טהור הוא.  יג,מא ואם מפאת פניו, ימרט ראשו--גבח הוא, טהור הוא.  יג,מב וכי-יהיה בקרחת או בגבחת, נגע לבן אדמדם--צרעת פרחת הוא, בקרחתו או בגבחתו.  יג,מג וראה אתו הכהן, והנה שאת-הנגע לבנה אדמדמת, בקרחתו, או בגבחתו--כמראה צרעת, עור בשר.  יג,מד איש-צרוע הוא, טמא הוא; טמא יטמאנו הכהן, בראשו נגעו.  יג,מה והצרוע אשר-בו הנגע, בגדיו יהיו פרמים וראשו יהיה פרוע, ועל-שפם, יעטה; וטמא טמא, יקרא.  יג,מו כל-ימי אשר הנגע בו, יטמא--טמא הוא:  בדד ישב, מחוץ למחנה מושבו.  {ס}  יג,מז והבגד, כי-יהיה בו נגע צרעת:  בבגד צמר, או בבגד פשתים.  יג,מח או בשתי או בערב, לפשתים ולצמר; או בעור, או בכל-מלאכת עור.  יג,מט והיה הנגע ירקרק או אדמדם, בבגד או בעור או-בשתי או-בערב או בכל-כלי-עור--נגע צרעת, הוא; והראה, את-הכהן.  יג,נ וראה הכהן, את-הנגע; והסגיר את-הנגע, שבעת ימים.  יג,נא וראה את-הנגע ביום השביעי, כי-פשה הנגע בבגד או-בשתי או-בערב או בעור, לכל אשר-יעשה העור, למלאכה--צרעת ממארת הנגע, טמא הוא.  יג,נב ושרף את-הבגד או את-השתי או את-הערב, בצמר או בפשתים, או את-כל-כלי העור, אשר-יהיה בו הנגע:  כי-צרעת ממארת הוא, באש תשרף.  יג,נג ואם, יראה הכהן, והנה לא-פשה הנגע, בבגד או בשתי או בערב; או, בכל-כלי-עור.  יג,נד וצוה, הכהן, וכבסו, את אשר-בו הנגע; והסגירו שבעת-ימים, שנית.  יג,נה וראה הכהן אחרי הכבס את-הנגע, והנה לא-הפך הנגע את-עינו והנגע לא-פשה--טמא הוא, באש תשרפנו:  פחתת הוא, בקרחתו או בגבחתו.  יג,נו ואם, ראה הכהן, והנה כהה הנגע, אחרי הכבס אתו--וקרע אתו, מן-הבגד או מן-העור, או מן-השתי, או מן-הערב.  יג,נז ואם-תראה עוד בבגד או-בשתי או-בערב, או בכל-כלי-עור--פרחת, הוא:  באש תשרפנו, את אשר-בו הנגע.  יג,נח והבגד או-השתי או-הערב או-כל-כלי העור, אשר תכבס, וסר מהם, הנגע--וכבס שנית, וטהר.  יג,נט זאת תורת נגע-צרעת בגד הצמר או הפשתים, או השתי או הערב, או, כל-כלי-עור--לטהרו, או לטמאו.  {פ}
יד,א וידבר יהוה, אל-משה לאמר.  יד,ב זאת תהיה תורת המצרע, ביום טהרתו:  והובא, אל-הכהן.  יד,ג ויצא, הכהן, אל-מחוץ, למחנה; וראה, הכהן, והנה נרפא נגע-הצרעת, מן-הצרוע.  יד,ד וצוה, הכהן, ולקח למטהר שתי-צפרים חיות, טהרות; ועץ ארז, ושני תולעת ואזב.  יד,ה וצוה, הכהן, ושחט, את-הצפור האחת--אל-כלי-חרש, על-מים חיים.  יד,ו את-הצפר החיה יקח אתה, ואת-עץ הארז ואת-שני התולעת ואת-האזב; וטבל אותם ואת הצפר החיה, בדם הצפר השחטה, על, המים החיים.  יד,ז והזה, על המטהר מן-הצרעת--שבע פעמים; וטהרו, ושלח את-הצפר החיה על-פני השדה.  יד,ח וכבס המטהר את-בגדיו וגלח את-כל-שערו, ורחץ במים וטהר, ואחר, יבוא אל-המחנה; וישב מחוץ לאהלו, שבעת ימים.  יד,ט והיה ביום השביעי יגלח את-כל-שערו, את-ראשו ואת-זקנו ואת גבת עיניו, ואת-כל-שערו, יגלח; וכבס את-בגדיו, ורחץ את-בשרו במים--וטהר.  יד,י וביום השמיני, יקח שני-כבשים תמימם, וכבשה אחת בת-שנתה, תמימה; ושלשה עשרנים, סלת מנחה בלולה בשמן, ולג אחד, שמן.  יד,יא והעמיד הכהן המטהר, את האיש המטהר--ואתם:  לפני יהוה, פתח אהל מועד.  יד,יב ולקח הכהן את-הכבש האחד, והקריב אתו לאשם--ואת-לג השמן; והניף אתם תנופה, לפני יהוה.  יד,יג ושחט את-הכבש, במקום אשר ישחט את-החטאת ואת-העלה--במקום הקדש:  כי כחטאת האשם הוא, לכהן--קדש קדשים, הוא.  יד,יד ולקח הכהן, מדם האשם, ונתן הכהן, על-תנוך אזן המטהר הימנית; ועל-בהן ידו הימנית, ועל-בהן רגלו הימנית.  יד,טו ולקח הכהן, מלג השמן; ויצק על-כף הכהן, השמאלית.  יד,טז וטבל הכהן, את-אצבעו הימנית, מן-השמן, אשר על-כפו השמאלית; והזה מן-השמן באצבעו שבע פעמים, לפני יהוה.  יד,יז ומיתר השמן אשר על-כפו, יתן הכהן על-תנוך אזן המטהר הימנית, ועל-בהן ידו הימנית, ועל-בהן רגלו הימנית--על, דם האשם.  יד,יח והנותר, בשמן אשר על-כף הכהן, יתן, על-ראש המטהר; וכפר עליו הכהן, לפני יהוה.  יד,יט ועשה הכהן, את-החטאת, וכפר, על-המטהר מטמאתו; ואחר, ישחט את-העלה.  יד,כ והעלה הכהן את-העלה ואת-המנחה, המזבחה; וכפר עליו הכהן, וטהר.  {ס}  יד,כא ואם-דל הוא, ואין ידו משגת--ולקח כבש אחד אשם לתנופה, לכפר עליו; ועשרון סלת אחד בלול בשמן, למנחה--ולג שמן.  יד,כב ושתי תרים, או שני בני יונה, אשר תשיג, ידו; והיה אחד חטאת, והאחד עלה.  יד,כג והביא אתם ביום השמיני, לטהרתו--אל-הכהן:  אל-פתח אהל-מועד, לפני יהוה.  יד,כד ולקח הכהן את-כבש האשם, ואת-לג השמן; והניף אתם הכהן תנופה, לפני יהוה.  יד,כה ושחט, את-כבש האשם, ולקח הכהן מדם האשם, ונתן על-תנוך אזן-המטהר הימנית; ועל-בהן ידו הימנית, ועל-בהן רגלו הימנית.  יד,כו ומן-השמן, יצק הכהן, על-כף הכהן, השמאלית.  יד,כז והזה הכהן, באצבעו הימנית, מן-השמן, אשר על-כפו השמאלית--שבע פעמים, לפני יהוה.  יד,כח ונתן הכהן מן-השמן אשר על-כפו, על-תנוך אזן המטהר הימנית, ועל-בהן ידו הימנית, ועל-בהן רגלו הימנית--על-מקום, דם האשם.  יד,כט והנותר, מן-השמן אשר על-כף הכהן, יתן, על-ראש המטהר--לכפר עליו, לפני יהוה.  יד,ל ועשה את-האחד מן-התרים, או מן-בני היונה, מאשר תשיג, ידו.  יד,לא את אשר-תשיג ידו, את-האחד חטאת ואת-האחד עלה--על-המנחה; וכפר הכהן על המטהר, לפני יהוה.  יד,לב זאת תורת, אשר-בו נגע צרעת, אשר לא-תשיג ידו, בטהרתו.  {פ}
יד,לג וידבר יהוה, אל-משה ואל-אהרן לאמר.  יד,לד כי תבאו אל-ארץ כנען, אשר אני נתן לכם לאחזה; ונתתי נגע צרעת, בבית ארץ אחזתכם.  יד,לה ובא אשר-לו הבית, והגיד לכהן לאמר:  כנגע, נראה לי בבית.  יד,לו וצוה הכהן ופנו את-הבית, בטרם יבא הכהן לראות את-הנגע, ולא יטמא, כל-אשר בבית; ואחר כן יבא הכהן, לראות את-הבית.  יד,לז וראה את-הנגע, והנה הנגע בקירת הבית, שקערורת ירקרקת, או אדמדמת; ומראיהן שפל, מן-הקיר.  יד,לח ויצא הכהן מן-הבית, אל-פתח הבית; והסגיר את-הבית, שבעת ימים.  יד,לט ושב הכהן, ביום השביעי; וראה, והנה פשה הנגע בקירת הבית.  יד,מ וצוה, הכהן, וחלצו את-האבנים, אשר בהן הנגע; והשליכו אתהן אל-מחוץ לעיר, אל-מקום טמא.  יד,מא ואת-הבית יקצע מבית, סביב; ושפכו, את-העפר אשר הקצו, אל-מחוץ לעיר, אל-מקום טמא.  יד,מב ולקחו אבנים אחרות, והביאו אל-תחת האבנים; ועפר אחר יקח, וטח את-הבית.  יד,מג ואם-ישוב הנגע ופרח בבית, אחר חלץ את-האבנים, ואחרי הקצות את-הבית, ואחרי הטוח.  יד,מד ובא, הכהן, וראה, והנה פשה הנגע בבית--צרעת ממארת הוא בבית, טמא הוא.  יד,מה ונתץ את-הבית, את-אבניו ואת-עציו, ואת, כל-עפר הבית; והוציא אל-מחוץ לעיר, אל-מקום טמא.  יד,מו והבא, אל-הבית, כל-ימי, הסגיר אתו--יטמא, עד-הערב.  יד,מז והשכב בבית, יכבס את-בגדיו; והאכל בבית, יכבס את-בגדיו.  יד,מח ואם-בא יבא הכהן, וראה והנה לא-פשה הנגע בבית, אחרי, הטח את-הבית--וטהר הכהן את-הבית, כי נרפא הנגע.  יד,מט ולקח לחטא את-הבית, שתי צפרים, ועץ ארז, ושני תולעת ואזב.  יד,נ ושחט, את-הצפר האחת, אל-כלי-חרש, על-מים חיים.  יד,נא ולקח את-עץ-הארז ואת-האזב ואת שני התולעת, ואת הצפר החיה, וטבל אתם בדם הצפר השחוטה, ובמים החיים; והזה אל-הבית, שבע פעמים.  יד,נב וחטא את-הבית--בדם הצפור, ובמים החיים; ובצפר החיה, ובעץ הארז ובאזב--ובשני התולעת.  יד,נג ושלח את-הצפר החיה, אל-מחוץ לעיר--אל-פני השדה; וכפר על-הבית, וטהר.  יד,נד זאת, התורה, לכל-נגע הצרעת, ולנתק.  יד,נה ולצרעת הבגד, ולבית.  יד,נו ולשאת ולספחת, ולבהרת.  יד,נז להורת, ביום הטמא וביום הטהר; זאת תורת, הצרעת.  {פ}
טו,א וידבר יהוה, אל-משה ואל-אהרן לאמר.  טו,ב דברו אל-בני ישראל, ואמרתם אלהם:  איש איש, כי יהיה זב מבשרו--זובו, טמא הוא.  טו,ג וזאת תהיה טמאתו, בזובו:  רר בשרו את-זובו, או-החתים בשרו מזובו--טמאתו, הוא.  טו,ד כל-המשכב, אשר ישכב עליו הזב--יטמא; וכל-הכלי אשר-ישב עליו, יטמא.  טו,ה ואיש, אשר יגע במשכבו--יכבס בגדיו ורחץ במים, וטמא עד-הערב.  טו,ו והישב, על-הכלי, אשר-ישב עליו, הזב--יכבס בגדיו ורחץ במים, וטמא עד-הערב.  טו,ז והנגע, בבשר הזב--יכבס בגדיו ורחץ במים, וטמא עד-הערב.  טו,ח וכי-ירק הזב, בטהור--וכבס בגדיו ורחץ במים, וטמא עד-הערב.  טו,ט וכל-המרכב, אשר ירכב עליו הזב--יטמא.  טו,י וכל-הנגע, בכל אשר יהיה תחתיו--יטמא, עד-הערב; והנושא אותם--יכבס בגדיו ורחץ במים, וטמא עד-הערב.  טו,יא וכל אשר יגע-בו הזב, וידיו לא-שטף במים--וכבס בגדיו ורחץ במים, וטמא עד-הערב.  טו,יב וכלי-חרש אשר-יגע-בו הזב, ישבר; וכל-כלי-עץ--ישטף, במים.  טו,יג וכי-יטהר הזב, מזובו--וספר לו שבעת ימים לטהרתו, וכבס בגדיו; ורחץ בשרו במים חיים, וטהר.  טו,יד וביום השמיני, יקח-לו שתי תרים, או שני, בני יונה; ובא לפני יהוה, אל-פתח אהל מועד, ונתנם, אל-הכהן.  טו,טו ועשה אתם, הכהן--אחד חטאת, והאחד עלה; וכפר עליו הכהן לפני יהוה, מזובו.  {ס}  טו,טז ואיש, כי-תצא ממנו שכבת-זרע--ורחץ במים את-כל-בשרו, וטמא עד-הערב.  טו,יז וכל-בגד וכל-עור, אשר-יהיה עליו שכבת-זרע--וכבס במים, וטמא עד-הערב.  טו,יח ואשה, אשר ישכב איש אתה שכבת-זרע--ורחצו במים, וטמאו עד-הערב.  {פ}
טו,יט ואשה כי-תהיה זבה, דם יהיה זבה בבשרה--שבעת ימים תהיה בנדתה, וכל-הנגע בה יטמא עד-הערב.  טו,כ וכל אשר תשכב עליו בנדתה, יטמא; וכל אשר-תשב עליו, יטמא.  טו,כא וכל-הנגע, במשכבה--יכבס בגדיו ורחץ במים, וטמא עד-הערב.  טו,כב וכל-הנגע--בכל-כלי, אשר-תשב עליו:  יכבס בגדיו ורחץ במים, וטמא עד-הערב.  טו,כג ואם על-המשכב הוא, או על-הכלי אשר-הוא ישבת-עליו--בנגעו-בו:  יטמא, עד-הערב.  טו,כד ואם שכב ישכב איש אתה, ותהי נדתה עליו--וטמא, שבעת ימים; וכל-המשכב אשר-ישכב עליו, יטמא.  {ס}  טו,כה ואשה כי-יזוב זוב דמה ימים רבים, בלא עת-נדתה, או כי-תזוב, על-נדתה:  כל-ימי זוב טמאתה, כימי נדתה תהיה--טמאה הוא.  טו,כו כל-המשכב אשר-תשכב עליו, כל-ימי זובה--כמשכב נדתה, יהיה-לה; וכל-הכלי, אשר תשב עליו--טמא יהיה, כטמאת נדתה.  טו,כז וכל-הנוגע בם, יטמא; וכבס בגדיו ורחץ במים, וטמא עד-הערב.  טו,כח ואם-טהרה, מזובה--וספרה לה שבעת ימים, ואחר תטהר.  טו,כט וביום השמיני, תקח-לה שתי תרים, או שני, בני יונה; והביאה אותם אל-הכהן, אל-פתח אהל מועד.  טו,ל ועשה הכהן את-האחד חטאת, ואת-האחד עלה; וכפר עליה הכהן לפני יהוה, מזוב טמאתה.  טו,לא והזרתם את-בני-ישראל, מטמאתם; ולא ימתו בטמאתם, בטמאם את-משכני אשר בתוכם.  טו,לב זאת תורת, הזב, ואשר תצא ממנו שכבת-זרע, לטמאה-בה.  טו,לג והדוה, בנדתה, והזב את-זובו, לזכר ולנקבה; ולאיש, אשר ישכב עם-טמאה.  {פ}
טז,א וידבר יהוה, אל-משה, אחרי מות, שני בני אהרן--בקרבתם לפני-יהוה, וימתו.  טז,ב ויאמר יהוה אל-משה, דבר אל-אהרן אחיך, ואל-יבא בכל-עת אל-הקדש, מבית לפרכת--אל-פני הכפרת אשר על-הארן, ולא ימות, כי בענן, אראה על-הכפרת.  טז,ג בזאת יבא אהרן, אל-הקדש:  בפר בן-בקר לחטאת, ואיל לעלה.  טז,ד כתנת-בד קדש ילבש, ומכנסי-בד יהיו על-בשרו, ובאבנט בד יחגר, ובמצנפת בד יצנף; בגדי-קדש הם, ורחץ במים את-בשרו ולבשם.  טז,ה ומאת, עדת בני ישראל, יקח שני-שעירי עזים, לחטאת; ואיל אחד, לעלה.  טז,ו והקריב אהרן את-פר החטאת, אשר-לו; וכפר בעדו, ובעד ביתו.  טז,ז ולקח, את-שני השעירם; והעמיד אתם לפני יהוה, פתח אהל מועד.  טז,ח ונתן אהרן על-שני השעירם, גרלות--גורל אחד ליהוה, וגורל אחד לעזאזל.  טז,ט והקריב אהרן את-השעיר, אשר עלה עליו הגורל ליהוה; ועשהו, חטאת.  טז,י והשעיר, אשר עלה עליו הגורל לעזאזל, יעמד-חי לפני יהוה, לכפר עליו--לשלח אתו לעזאזל, המדברה.  טז,יא והקריב אהרן את-פר החטאת, אשר-לו, וכפר בעדו, ובעד ביתו; ושחט את-פר החטאת, אשר-לו.  טז,יב ולקח מלא-המחתה גחלי-אש מעל המזבח, מלפני יהוה, ומלא חפניו, קטרת סמים דקה; והביא, מבית לפרכת.  טז,יג ונתן את-הקטרת על-האש, לפני יהוה; וכסה ענן הקטרת, את-הכפרת אשר על-העדות--ולא ימות.  טז,יד ולקח מדם הפר, והזה באצבעו על-פני הכפרת קדמה; ולפני הכפרת, יזה שבע-פעמים מן-הדם--באצבעו.  טז,טו ושחט את-שעיר החטאת, אשר לעם, והביא את-דמו, אל-מבית לפרכת; ועשה את-דמו, כאשר עשה לדם הפר, והזה אתו על-הכפרת, ולפני הכפרת.  טז,טז וכפר על-הקדש, מטמאת בני ישראל, ומפשעיהם, לכל-חטאתם; וכן יעשה, לאהל מועד, השכן אתם, בתוך טמאתם.  טז,יז וכל-אדם לא-יהיה באהל מועד, בבאו לכפר בקדש--עד-צאתו; וכפר בעדו ובעד ביתו, ובעד כל-קהל ישראל.  טז,יח ויצא, אל-המזבח אשר לפני-יהוה--וכפר עליו; ולקח מדם הפר, ומדם השעיר, ונתן על-קרנות המזבח, סביב.  טז,יט והזה עליו מן-הדם באצבעו, שבע פעמים; וטהרו וקדשו, מטמאת בני ישראל.  טז,כ וכלה מכפר את-הקדש, ואת-אהל מועד ואת-המזבח; והקריב, את-השעיר החי.  טז,כא וסמך אהרן את-שתי ידו, על ראש השעיר החי, והתודה עליו את-כל-עו‍נת בני ישראל, ואת-כל-פשעיהם לכל-חטאתם; ונתן אתם על-ראש השעיר, ושלח ביד-איש עתי המדברה.  טז,כב ונשא השעיר עליו את-כל-עו‍נתם, אל-ארץ גזרה; ושלח את-השעיר, במדבר.  טז,כג ובא אהרן, אל-אהל מועד, ופשט את-בגדי הבד, אשר לבש בבאו אל-הקדש; והניחם, שם.  טז,כד ורחץ את-בשרו במים במקום קדוש, ולבש את-בגדיו; ויצא, ועשה את-עלתו ואת-עלת העם, וכפר בעדו, ובעד העם.  טז,כה ואת חלב החטאת, יקטיר המזבחה.  טז,כו והמשלח את-השעיר, לעזאזל--יכבס בגדיו, ורחץ את-בשרו במים; ואחרי-כן, יבוא אל-המחנה.  טז,כז ואת פר החטאת ואת שעיר החטאת, אשר הובא את-דמם לכפר בקדש--יוציא, אל-מחוץ למחנה; ושרפו באש, את-ערתם ואת-בשרם ואת-פרשם.  טז,כח והשרף אתם--יכבס בגדיו, ורחץ את-בשרו במים; ואחרי-כן, יבוא אל-המחנה.  טז,כט והיתה לכם, לחקת עולם:  בחדש השביעי בעשור לחדש תענו את-נפשתיכם, וכל-מלאכה לא תעשו--האזרח, והגר הגר בתוככם.  טז,ל כי-ביום הזה יכפר עליכם, לטהר אתכם:  מכל, חטאתיכם, לפני יהוה, תטהרו.  טז,לא שבת שבתון היא לכם, ועניתם את-נפשתיכם--חקת, עולם.  טז,לב וכפר הכהן אשר-ימשח אתו, ואשר ימלא את-ידו, לכהן, תחת אביו; ולבש את-בגדי הבד, בגדי הקדש.  טז,לג וכפר את-מקדש הקדש, ואת-אהל מועד ואת-המזבח יכפר; ועל הכהנים ועל-כל-עם הקהל, יכפר.  טז,לד והיתה-זאת לכם לחקת עולם, לכפר על-בני ישראל מכל-חטאתם--אחת, בשנה; ויעש, כאשר צוה יהוה את-משה.  {פ}
יז,א וידבר יהוה, אל-משה לאמר.  יז,ב דבר אל-אהרן ואל-בניו, ואל כל-בני ישראל, ואמרת, אליהם:  זה הדבר, אשר-צוה יהוה לאמר.  יז,ג איש איש, מבית ישראל, אשר ישחט שור או-כשב או-עז, במחנה; או אשר ישחט, מחוץ למחנה.  יז,ד ואל-פתח אהל מועד, לא הביאו, להקריב קרבן ליהוה, לפני משכן יהוה--דם יחשב לאיש ההוא, דם שפך, ונכרת האיש ההוא, מקרב עמו.  יז,ה למען אשר יביאו בני ישראל, את-זבחיהם אשר הם זבחים על-פני השדה, והביאם ליהוה אל-פתח אהל מועד, אל-הכהן; וזבחו זבחי שלמים, ליהוה--אותם.  יז,ו וזרק הכהן את-הדם על-מזבח יהוה, פתח אהל מועד; והקטיר החלב, לריח ניחח ליהוה.  יז,ז ולא-יזבחו עוד, את-זבחיהם, לשעירם, אשר הם זנים אחריהם:  חקת עולם תהיה-זאת להם, לדרתם.  יז,ח ואלהם תאמר--איש איש מבית ישראל, ומן-הגר אשר-יגור בתוכם:  אשר-יעלה עלה, או-זבח.  יז,ט ואל-פתח אהל מועד, לא יביאנו, לעשות אתו, ליהוה--ונכרת האיש ההוא, מעמיו.  יז,י ואיש איש מבית ישראל, ומן-הגר הגר בתוכם, אשר יאכל, כל-דם--ונתתי פני, בנפש האכלת את-הדם, והכרתי אתה, מקרב עמה.  יז,יא כי נפש הבשר, בדם הוא, ואני נתתיו לכם על-המזבח, לכפר על-נפשתיכם:  כי-הדם הוא, בנפש יכפר.  יז,יב על-כן אמרתי לבני ישראל, כל-נפש מכם לא-תאכל דם; והגר הגר בתוככם, לא-יאכל דם.  יז,יג ואיש איש מבני ישראל, ומן-הגר הגר בתוכם, אשר יצוד ציד חיה או-עוף, אשר יאכל--ושפך, את-דמו, וכסהו, בעפר.  יז,יד כי-נפש כל-בשר, דמו בנפשו הוא, ואמר לבני ישראל, דם כל-בשר לא תאכלו:  כי נפש כל-בשר דמו הוא, כל-אכליו יכרת.  יז,טו וכל-נפש, אשר תאכל נבלה וטרפה, באזרח, ובגר:  וכבס בגדיו ורחץ במים, וטמא עד-הערב--וטהר.  יז,טז ואם לא יכבס, ובשרו לא ירחץ--ונשא, עו‍נו.  {פ}
יח,א וידבר יהוה, אל-משה לאמר.  יח,ב דבר אל-בני ישראל, ואמרת אלהם:  אני, יהוה אלהיכם.  יח,ג כמעשה ארץ-מצרים אשר ישבתם-בה, לא תעשו; וכמעשה ארץ-כנען אשר אני מביא אתכם שמה, לא תעשו, ובחקתיהם, לא תלכו.  יח,ד את-משפטי תעשו ואת-חקתי תשמרו, ללכת בהם:  אני, יהוה אלהיכם.  יח,ה ושמרתם את-חקתי ואת-משפטי, אשר יעשה אתם האדם וחי בהם:  אני, יהוה.  {ס}  יח,ו איש איש אל-כל-שאר בשרו, לא תקרבו לגלות ערוה:  אני, יהוה.  {ס}  יח,ז ערות אביך וערות אמך, לא תגלה:  אמך הוא, לא תגלה ערותה.  {ס}  יח,ח ערות אשת-אביך, לא תגלה:  ערות אביך, הוא.  {ס}  יח,ט ערות אחותך בת-אביך, או בת-אמך, מולדת בית, או מולדת חוץ--לא תגלה, ערותן.  {ס}  יח,י ערות בת-בנך או בת-בתך, לא תגלה ערותן:  כי ערותך, הנה.  {ס}  יח,יא ערות בת-אשת אביך מולדת אביך, אחותך הוא--לא תגלה, ערותה.  {ס}  יח,יב ערות אחות-אביך, לא תגלה:  שאר אביך, הוא.  {ס}  יח,יג ערות אחות-אמך, לא תגלה:  כי-שאר אמך, הוא.  {ס}  יח,יד ערות אחי-אביך, לא תגלה:  אל-אשתו לא תקרב, דדתך הוא.  {ס}  יח,טו ערות כלתך, לא תגלה:  אשת בנך הוא, לא תגלה ערותה.  {ס}  יח,טז ערות אשת-אחיך, לא תגלה:  ערות אחיך, הוא.  {ס}  יח,יז ערות אשה ובתה, לא תגלה:  את-בת-בנה ואת-בת-בתה, לא תקח לגלות ערותה--שארה הנה, זמה הוא.  יח,יח ואשה אל-אחתה, לא תקח:  לצרר, לגלות ערותה עליה--בחייה.  יח,יט ואל-אשה, בנדת טמאתה--לא תקרב, לגלות ערותה.  יח,כ ואל-אשת, עמיתך--לא-תתן שכבתך, לזרע:  לטמאה-בה.  יח,כא ומזרעך לא-תתן, להעביר למלך; ולא תחלל את-שם אלהיך, אני יהוה.  יח,כב ואת-זכר--לא תשכב, משכבי אשה:  תועבה, הוא.  יח,כג ובכל-בהמה לא-תתן שכבתך, לטמאה-בה; ואשה, לא-תעמד לפני בהמה לרבעה--תבל הוא.  יח,כד אל-תטמאו, בכל-אלה:  כי בכל-אלה נטמאו הגוים, אשר-אני משלח מפניכם.  יח,כה ותטמא הארץ, ואפקד עו‍נה עליה; ותקא הארץ, את-ישביה.  יח,כו ושמרתם אתם, את-חקתי ואת-משפטי, ולא תעשו, מכל התועבת האלה:  האזרח, והגר הגר בתוככם.  יח,כז כי את-כל-התועבת האל, עשו אנשי-הארץ אשר לפניכם; ותטמא, הארץ.  יח,כח ולא-תקיא הארץ אתכם, בטמאכם אתה, כאשר קאה את-הגוי, אשר לפניכם.  יח,כט כי כל-אשר יעשה, מכל התועבת האלה--ונכרתו הנפשות העשת, מקרב עמם.  יח,ל ושמרתם את-משמרתי, לבלתי עשות מחקות התועבת אשר נעשו לפניכם, ולא תטמאו, בהם:  אני, יהוה אלהיכם.  {פ}
יט,א וידבר יהוה, אל-משה לאמר.  יט,ב דבר אל-כל-עדת בני-ישראל, ואמרת אלהם--קדשים תהיו:  כי קדוש, אני יהוה אלהיכם.  יט,ג איש אמו ואביו תיראו, ואת-שבתתי תשמרו:  אני, יהוה אלהיכם.  יט,ד אל-תפנו, אל-האלילם, ואלהי מסכה, לא תעשו לכם:  אני, יהוה אלהיכם.  יט,ה וכי תזבחו זבח שלמים, ליהוה--לרצנכם, תזבחהו.  יט,ו ביום זבחכם יאכל, וממחרת; והנותר עד-יום השלישי, באש ישרף.  יט,ז ואם האכל יאכל, ביום השלישי--פגול הוא, לא ירצה.  יט,ח ואכליו עו‍נו ישא, כי-את-קדש יהוה חלל; ונכרתה הנפש ההוא, מעמיה.  יט,ט ובקצרכם את-קציר ארצכם, לא תכלה פאת שדך לקצר; ולקט קצירך, לא תלקט.  יט,י וכרמך לא תעולל, ופרט כרמך לא תלקט:  לעני ולגר תעזב אתם, אני יהוה אלהיכם.  יט,יא לא, תגנבו; ולא-תכחשו ולא-תשקרו, איש בעמיתו.  יט,יב ולא-תשבעו בשמי, לשקר:  וחללת את-שם אלהיך, אני יהוה.  יט,יג לא-תעשק את-רעך, ולא תגזל; לא-תלין פעלת שכיר, אתך--עד-בקר.  יט,יד לא-תקלל חרש--ולפני עור, לא תתן מכשל; ויראת מאלהיך, אני יהוה.  יט,טו לא-תעשו עול, במשפט--לא-תשא פני-דל, ולא תהדר פני גדול:  בצדק, תשפט עמיתך.  יט,טז לא-תלך רכיל בעמיך, לא תעמד על-דם רעך:  אני, יהוה.  יט,יז לא-תשנא את-אחיך, בלבבך; הוכח תוכיח את-עמיתך, ולא-תשא עליו חטא.  יט,יח לא-תקם ולא-תטר את-בני עמך, ואהבת לרעך כמוך:  אני, יהוה.  יט,יט את-חקתי, תשמרו--בהמתך לא-תרביע כלאים, שדך לא-תזרע כלאים; ובגד כלאים שעטנז, לא יעלה עליך.  יט,כ ואיש כי-ישכב את-אשה שכבת-זרע, והוא שפחה נחרפת לאיש, והפדה לא נפדתה, או חפשה לא נתן-לה--בקרת תהיה לא יומתו, כי-לא חפשה.  יט,כא והביא את-אשמו ליהוה, אל-פתח אהל מועד--איל, אשם.  יט,כב וכפר עליו הכהן באיל האשם, לפני יהוה, על-חטאתו, אשר חטא; ונסלח לו, מחטאתו אשר חטא.  {פ}
יט,כג וכי-תבאו אל-הארץ, ונטעתם כל-עץ מאכל--וערלתם ערלתו, את-פריו; שלש שנים, יהיה לכם ערלים--לא יאכל.  יט,כד ובשנה, הרביעת, יהיה, כל-פריו--קדש הלולים, ליהוה.  יט,כה ובשנה החמישת, תאכלו את-פריו, להוסיף לכם, תבואתו:  אני, יהוה אלהיכם.  יט,כו לא תאכלו, על-הדם; לא תנחשו, ולא תעוננו.  יט,כז לא תקפו, פאת ראשכם; ולא תשחית, את פאת זקנך.  יט,כח ושרט לנפש, לא תתנו בבשרכם, וכתבת קעקע, לא תתנו בכם:  אני, יהוה.  יט,כט אל-תחלל את-בתך, להזנותה; ולא-תזנה הארץ, ומלאה הארץ זמה.  יט,ל את-שבתתי תשמרו, ומקדשי תיראו:  אני, יהוה.  יט,לא אל-תפנו אל-האבת ואל-הידענים, אל-תבקשו לטמאה בהם:  אני, יהוה אלהיכם.  יט,לב מפני שיבה תקום, והדרת פני זקן; ויראת מאלהיך, אני יהוה.  {ס}  יט,לג וכי-יגור אתך גר, בארצכם--לא תונו, אתו.  יט,לד כאזרח מכם יהיה לכם הגר הגר אתכם, ואהבת לו כמוך--כי-גרים הייתם, בארץ מצרים:  אני, יהוה אלהיכם.  יט,לה לא-תעשו עול, במשפט, במדה, במשקל ובמשורה.  יט,לו מאזני צדק אבני-צדק, איפת צדק והין צדק--יהיה לכם:  אני יהוה אלהיכם, אשר-הוצאתי אתכם מארץ מצרים.  יט,לז ושמרתם את-כל-חקתי ואת-כל-משפטי, ועשיתם אתם:  אני, יהוה.  {פ}
כ,א וידבר יהוה, אל-משה לאמר.  כ,ב ואל-בני ישראל, תאמר, איש איש מבני ישראל ומן-הגר הגר בישראל אשר יתן מזרעו למלך, מות יומת; עם הארץ, ירגמהו באבן.  כ,ג ואני אתן את-פני, באיש ההוא, והכרתי אתו, מקרב עמו:  כי מזרעו, נתן למלך--למען טמא את-מקדשי, ולחלל את-שם קדשי.  כ,ד ואם העלם יעלימו עם הארץ את-עיניהם, מן-האיש ההוא, בתתו מזרעו, למלך--לבלתי, המית אתו.  כ,ה ושמתי אני את-פני באיש ההוא, ובמשפחתו; והכרתי אתו ואת כל-הזנים אחריו, לזנות אחרי המלך--מקרב עמם.  כ,ו והנפש, אשר תפנה אל-האבת ואל-הידענים, לזנת, אחריהם--ונתתי את-פני בנפש ההוא, והכרתי אתו מקרב עמו.  כ,ז והתקדשתם--והייתם, קדשים:  כי אני יהוה, אלהיכם.  כ,ח ושמרתם, את-חקתי, ועשיתם, אתם:  אני יהוה, מקדשכם.  כ,ט כי-איש איש, אשר יקלל את-אביו ואת-אמו--מות יומת:  אביו ואמו קלל, דמיו בו.  כ,י ואיש, אשר ינאף את-אשת איש, אשר ינאף, את-אשת רעהו--מות-יומת הנאף, והנאפת.  כ,יא ואיש, אשר ישכב את-אשת אביו--ערות אביו, גלה; מות-יומתו שניהם, דמיהם בם.  כ,יב ואיש, אשר ישכב את-כלתו--מות יומתו, שניהם:  תבל עשו, דמיהם בם.  כ,יג ואיש, אשר ישכב את-זכר משכבי אשה--תועבה עשו, שניהם; מות יומתו, דמיהם בם.  כ,יד ואיש, אשר יקח את-אשה ואת-אמה--זמה הוא; באש ישרפו אתו, ואתהן, ולא-תהיה זמה, בתוככם.  כ,טו ואיש, אשר יתן שכבתו בבהמה--מות יומת; ואת-הבהמה, תהרגו.  כ,טז ואשה, אשר תקרב אל-כל-בהמה לרבעה אתה--והרגת את-האשה, ואת-הבהמה; מות יומתו, דמיהם בם.  כ,יז ואיש אשר-יקח את-אחתו בת-אביו או בת-אמו וראה את-ערותה והיא-תראה את-ערותו, חסד הוא--ונכרתו, לעיני בני עמם; ערות אחתו גלה, עו‍נו ישא.  כ,יח ואיש אשר-ישכב את-אשה דוה, וגלה את-ערותה את-מקרה הערה, והוא, גלתה את-מקור דמיה--ונכרתו שניהם, מקרב עמם.  כ,יט וערות אחות אמך ואחות אביך, לא תגלה:  כי את-שארו הערה, עו‍נם ישאו.  כ,כ ואיש, אשר ישכב את-דדתו--ערות דדו, גלה; חטאם ישאו, ערירים ימתו.  כ,כא ואיש, אשר יקח את-אשת אחיו--נדה הוא; ערות אחיו גלה, ערירים יהיו.  כ,כב ושמרתם את-כל-חקתי ואת-כל-משפטי, ועשיתם אתם; ולא-תקיא אתכם, הארץ, אשר אני מביא אתכם שמה, לשבת בה.  כ,כג ולא תלכו בחקת הגוי, אשר-אני משלח מפניכם:  כי את-כל-אלה עשו, ואקץ בם.  כ,כד ואמר לכם, אתם תירשו את-אדמתם, ואני אתננה לכם לרשת אתה, ארץ זבת חלב ודבש:  אני יהוה אלהיכם, אשר-הבדלתי אתכם מן-העמים.  כ,כה והבדלתם בין-הבהמה הטהרה, לטמאה, ובין-העוף הטמא, לטהר; ולא-תשקצו את-נפשתיכם בבהמה ובעוף, ובכל אשר תרמש האדמה, אשר-הבדלתי לכם, לטמא.  כ,כו והייתם לי קדשים, כי קדוש אני יהוה; ואבדל אתכם מן-העמים, להיות לי.  כ,כז ואיש או-אשה, כי-יהיה בהם אוב או ידעני--מות יומתו; באבן ירגמו אתם, דמיהם בם.  {פ}
כא,א ויאמר יהוה אל-משה, אמר אל-הכהנים בני אהרן; ואמרת אלהם, לנפש לא-יטמא בעמיו.  כא,ב כי, אם-לשארו, הקרב, אליו:  לאמו ולאביו, ולבנו ולבתו ולאחיו.  כא,ג ולאחתו הבתולה הקרובה אליו, אשר לא-היתה לאיש--לה, יטמא.  כא,ד לא יטמא, בעל בעמיו--להחלו.  כא,ה לא-יקרחה (יקרחו) קרחה בראשם, ופאת זקנם לא יגלחו; ובבשרם--לא ישרטו, שרטת.  כא,ו קדשים יהיו, לאלהיהם, ולא יחללו, שם אלהיהם:  כי את-אשי יהוה לחם אלהיהם, הם מקריבם--והיו קדש.  כא,ז אשה זנה וחללה לא יקחו, ואשה גרושה מאישה לא יקחו:  כי-קדש הוא, לאלהיו.  כא,ח וקדשתו--כי-את-לחם אלהיך, הוא מקריב; קדש, יהיה-לך--כי קדוש, אני יהוה מקדשכם.  כא,ט ובת איש כהן, כי תחל לזנות--את-אביה היא מחללת, באש תשרף.  {ס}  כא,י והכהן הגדול מאחיו אשר-יוצק על-ראשו שמן המשחה, ומלא את-ידו, ללבש, את-הבגדים--את-ראשו לא יפרע, ובגדיו לא יפרם.  כא,יא ועל כל-נפשת מת, לא יבא:  לאביו ולאמו, לא יטמא.  כא,יב ומן-המקדש, לא יצא, ולא יחלל, את מקדש אלהיו:  כי נזר שמן משחת אלהיו, עליו--אני יהוה.  כא,יג והוא, אשה בבתוליה יקח.  כא,יד אלמנה וגרושה וחללה זנה, את-אלה לא יקח:  כי אם-בתולה מעמיו, יקח אשה.  כא,טו ולא-יחלל זרעו, בעמיו:  כי אני יהוה, מקדשו.  {ס}  כא,טז וידבר יהוה, אל-משה לאמר.  כא,יז דבר אל-אהרן, לאמר:  איש מזרעך לדרתם, אשר יהיה בו מום--לא יקרב, להקריב לחם אלהיו.  כא,יח כי כל-איש אשר-בו מום, לא יקרב:  איש עור או פסח, או חרם או שרוע.  כא,יט או איש, אשר-יהיה בו שבר רגל, או, שבר יד.  כא,כ או-גבן או-דק, או תבלל בעינו, או גרב או ילפת, או מרוח אשך.  כא,כא כל-איש אשר-בו מום, מזרע אהרן הכהן--לא יגש, להקריב את-אשי יהוה:  מום בו--את לחם אלהיו, לא יגש להקריב.  כא,כב לחם אלהיו, מקדשי הקדשים, ומן-הקדשים, יאכל.  כא,כג אך אל-הפרכת לא יבא, ואל-המזבח לא יגש--כי-מום בו; ולא יחלל את-מקדשי, כי אני יהוה מקדשם.  כא,כד וידבר משה, אל-אהרן ואל-בניו, ואל-כל-בני, ישראל.  {פ}
כב,א וידבר יהוה, אל-משה לאמר.  כב,ב דבר אל-אהרן ואל-בניו, וינזרו מקדשי בני-ישראל, ולא יחללו, את-שם קדשי--אשר הם מקדשים לי, אני יהוה.  כב,ג אמר אלהם, לדרתיכם כל-איש אשר-יקרב מכל-זרעכם אל-הקדשים אשר יקדישו בני-ישראל ליהוה, וטמאתו, עליו:  ונכרתה הנפש ההוא, מלפני--אני יהוה.  כב,ד איש איש מזרע אהרן, והוא צרוע או זב--בקדשים לא יאכל, עד אשר יטהר; והנגע, בכל-טמא-נפש, או איש, אשר-תצא ממנו שכבת-זרע.  כב,ה או-איש אשר יגע, בכל-שרץ אשר יטמא-לו; או באדם אשר יטמא-לו, לכל טמאתו.  כב,ו נפש אשר תגע-בו, וטמאה עד-הערב; ולא יאכל מן-הקדשים, כי אם-רחץ בשרו במים.  כב,ז ובא השמש, וטהר; ואחר יאכל מן-הקדשים, כי לחמו הוא.  כב,ח נבלה וטרפה לא יאכל, לטמאה-בה:  אני, יהוה.  כב,ט ושמרו את-משמרתי, ולא-ישאו עליו חטא, ומתו בו, כי יחללהו:  אני יהוה, מקדשם.  כב,י וכל-זר, לא-יאכל קדש; תושב כהן ושכיר, לא-יאכל קדש.  כב,יא וכהן, כי-יקנה נפש קנין כספו--הוא, יאכל בו; ויליד ביתו, הם יאכלו בלחמו.  כב,יב ובת-כהן--כי תהיה, לאיש זר:  הוא, בתרומת הקדשים לא תאכל.  כב,יג ובת-כהן כי תהיה אלמנה וגרושה, וזרע אין לה--ושבה אל-בית אביה כנעוריה, מלחם אביה תאכל; וכל-זר, לא-יאכל בו.  כב,יד ואיש, כי-יאכל קדש בשגגה--ויסף חמשיתו עליו, ונתן לכהן את-הקדש.  כב,טו ולא יחללו, את-קדשי בני ישראל--את אשר-ירימו, ליהוה.  כב,טז והשיאו אותם עו‍ן אשמה, באכלם את-קדשיהם:  כי אני יהוה, מקדשם.  {פ}
כב,יז וידבר יהוה, אל-משה לאמר.  כב,יח דבר אל-אהרן ואל-בניו, ואל כל-בני ישראל, ואמרת, אלהם:  איש איש מבית ישראל ומן-הגר בישראל, אשר יקריב קרבנו לכל-נדריהם ולכל-נדבותם, אשר-יקריבו ליהוה, לעלה.  כב,יט לרצנכם:  תמים זכר--בבקר, בכשבים ובעזים.  כב,כ כל אשר-בו מום, לא תקריבו:  כי-לא לרצון, יהיה לכם.  כב,כא ואיש, כי-יקריב זבח-שלמים ליהוה, לפלא-נדר או לנדבה, בבקר או בצאן--תמים יהיה לרצון, כל-מום לא יהיה-בו.  כב,כב עורת או שבור או-חרוץ או-יבלת, או גרב או ילפת--לא-תקריבו אלה, ליהוה; ואשה, לא-תתנו מהם על-המזבח--ליהוה.  כב,כג ושור ושה, שרוע וקלוט--נדבה תעשה אתו, ולנדר לא ירצה.  כב,כד ומעוך וכתות ונתוק וכרות, לא תקריבו ליהוה; ובארצכם, לא תעשו.  כב,כה ומיד בן-נכר, לא תקריבו את-לחם אלהיכם--מכל-אלה:  כי משחתם בהם מום בם, לא ירצו לכם.  {ס}  כב,כו וידבר יהוה, אל-משה לאמר.  כב,כז שור או-כשב או-עז כי יולד, והיה שבעת ימים תחת אמו; ומיום השמיני, והלאה, ירצה, לקרבן אשה ליהוה.  כב,כח ושור, או-שה--אתו ואת-בנו, לא תשחטו ביום אחד.  כב,כט וכי-תזבחו זבח-תודה, ליהוה--לרצנכם, תזבחו.  כב,ל ביום ההוא יאכל, לא-תותירו ממנו עד-בקר:  אני, יהוה.  כב,לא ושמרתם, מצו‍תי, ועשיתם, אתם:  אני, יהוה.  כב,לב ולא תחללו, את-שם קדשי, ונקדשתי, בתוך בני ישראל:  אני יהוה, מקדשכם.  כב,לג המוציא אתכם מארץ מצרים, להיות לכם לאלהים:  אני, יהוה.  {פ}
כג,א וידבר יהוה, אל-משה לאמר.  כג,ב דבר אל-בני ישראל, ואמרת אלהם, מועדי יהוה, אשר-תקראו אתם מקראי קדש--אלה הם, מועדי.  כג,ג ששת ימים, תעשה מלאכה, וביום השביעי שבת שבתון מקרא-קדש, כל-מלאכה לא תעשו:  שבת הוא ליהוה, בכל מושבתיכם.  {פ}
כג,ד אלה מועדי יהוה, מקראי קדש, אשר-תקראו אתם, במועדם.  כג,ה בחדש הראשון, בארבעה עשר לחדש--בין הערבים:  פסח, ליהוה.  כג,ו ובחמשה עשר יום לחדש הזה, חג המצות ליהוה:  שבעת ימים, מצות תאכלו.  כג,ז ביום, הראשון, מקרא-קדש, יהיה לכם; כל-מלאכת עבדה, לא תעשו.  כג,ח והקרבתם אשה ליהוה, שבעת ימים; ביום השביעי מקרא-קדש, כל-מלאכת עבדה לא תעשו.  {פ}
כג,ט וידבר יהוה, אל-משה לאמר.  כג,י דבר אל-בני ישראל, ואמרת אלהם, כי-תבאו אל-הארץ אשר אני נתן לכם, וקצרתם את-קצירה--והבאתם את-עמר ראשית קצירכם, אל-הכהן.  כג,יא והניף את-העמר לפני יהוה, לרצנכם; ממחרת, השבת, יניפנו, הכהן.  כג,יב ועשיתם, ביום הניפכם את-העמר, כבש תמים בן-שנתו לעלה, ליהוה.  כג,יג ומנחתו שני עשרנים סלת בלולה בשמן, אשה ליהוה--ריח ניחח; ונסכה יין, רביעת ההין.  כג,יד ולחם וקלי וכרמל לא תאכלו, עד-עצם היום הזה--עד הביאכם, את-קרבן אלהיכם:  חקת עולם לדרתיכם, בכל משבתיכם.  {ס}  כג,טו וספרתם לכם, ממחרת השבת, מיום הביאכם, את-עמר התנופה:  שבע שבתות, תמימת תהיינה.  כג,טז עד ממחרת השבת השביעת, תספרו חמשים יום; והקרבתם מנחה חדשה, ליהוה.  כג,יז ממושבתיכם תביאו לחם תנופה, שתים שני עשרנים--סלת תהיינה, חמץ תאפינה:  בכורים, ליהוה.  כג,יח והקרבתם על-הלחם, שבעת כבשים תמימם בני שנה, ופר בן-בקר אחד, ואילם שנים:  יהיו עלה, ליהוה, ומנחתם ונסכיהם, אשה ריח-ניחח ליהוה.  כג,יט ועשיתם שעיר-עזים אחד, לחטאת; ושני כבשים בני שנה, לזבח שלמים.  כג,כ והניף הכהן אתם על לחם הבכרים תנופה, לפני יהוה, על-שני, כבשים; קדש יהיו ליהוה, לכהן.  כג,כא וקראתם בעצם היום הזה, מקרא-קדש יהיה לכם--כל-מלאכת עבדה, לא תעשו:  חקת עולם בכל-מושבתיכם, לדרתיכם.  כג,כב ובקצרכם את-קציר ארצכם, לא-תכלה פאת שדך בקצרך, ולקט קצירך, לא תלקט; לעני ולגר תעזב אתם, אני יהוה אלהיכם.  {פ}
כג,כג וידבר יהוה, אל-משה לאמר.  כג,כד דבר אל-בני ישראל, לאמר:  בחדש השביעי באחד לחדש, יהיה לכם שבתון--זכרון תרועה, מקרא-קדש.  כג,כה כל-מלאכת עבדה, לא תעשו; והקרבתם אשה, ליהוה.  {ס}  כג,כו וידבר יהוה, אל-משה לאמר.  כג,כז אך בעשור לחדש השביעי הזה יום הכפרים הוא, מקרא-קדש יהיה לכם, ועניתם, את-נפשתיכם; והקרבתם אשה, ליהוה.  כג,כח וכל-מלאכה לא תעשו, בעצם היום הזה:  כי יום כפרים, הוא, לכפר עליכם, לפני יהוה אלהיכם.  כג,כט כי כל-הנפש אשר לא-תענה, בעצם היום הזה--ונכרתה, מעמיה.  כג,ל וכל-הנפש, אשר תעשה כל-מלאכה, בעצם, היום הזה--והאבדתי את-הנפש ההוא, מקרב עמה.  כג,לא כל-מלאכה, לא תעשו:  חקת עולם לדרתיכם, בכל משבתיכם.  כג,לב שבת שבתון הוא לכם, ועניתם את-נפשתיכם; בתשעה לחדש, בערב--מערב עד-ערב, תשבתו שבתכם.  {פ}
כג,לג וידבר יהוה, אל-משה לאמר.  כג,לד דבר אל-בני ישראל, לאמר:  בחמשה עשר יום, לחדש השביעי הזה, חג הסכות שבעת ימים, ליהוה.  כג,לה ביום הראשון, מקרא-קדש; כל-מלאכת עבדה, לא תעשו.  כג,לו שבעת ימים, תקריבו אשה ליהוה; ביום השמיני מקרא-קדש יהיה לכם והקרבתם אשה ליהוה, עצרת הוא--כל-מלאכת עבדה, לא תעשו.  כג,לז אלה מועדי יהוה, אשר-תקראו אתם מקראי קדש:  להקריב אשה ליהוה, עלה ומנחה זבח ונסכים--דבר-יום ביומו.  כג,לח מלבד, שבתת יהוה; ומלבד מתנותיכם, ומלבד כל-נדריכם ומלבד כל-נדבתיכם, אשר תתנו, ליהוה.  כג,לט אך בחמשה עשר יום לחדש השביעי, באספכם את-תבואת הארץ, תחגו את-חג-יהוה, שבעת ימים; ביום הראשון שבתון, וביום השמיני שבתון.  כג,מ ולקחתם לכם ביום הראשון, פרי עץ הדר כפת תמרים, וענף עץ-עבת, וערבי-נחל; ושמחתם, לפני יהוה אלהיכם--שבעת ימים.  כג,מא וחגתם אתו חג ליהוה, שבעת ימים בשנה:  חקת עולם לדרתיכם, בחדש השביעי תחגו אתו.  כג,מב בסכת תשבו, שבעת ימים; כל-האזרח, בישראל, ישבו, בסכת.  כג,מג למען, ידעו דרתיכם, כי בסכות הושבתי את-בני ישראל, בהוציאי אותם מארץ מצרים:  אני, יהוה אלהיכם.  כג,מד וידבר משה, את-מעדי יהוה, אל-בני, ישראל.  {פ}
כד,א וידבר יהוה, אל-משה לאמר.  כד,ב צו את-בני ישראל, ויקחו אליך שמן זית זך כתית--למאור:  להעלת נר, תמיד.  כד,ג מחוץ לפרכת העדת באהל מועד, יערך אתו אהרן מערב עד-בקר לפני יהוה--תמיד:  חקת עולם, לדרתיכם.  כד,ד על המנרה הטהרה, יערך את-הנרות, לפני יהוה, תמיד.  {פ}
כד,ה ולקחת סלת--ואפית אתה, שתים עשרה חלות; שני, עשרנים, יהיה, החלה האחת.  כד,ו ושמת אותם שתים מערכות, שש המערכת, על השלחן הטהר, לפני יהוה.  כד,ז ונתת על-המערכת, לבנה זכה; והיתה ללחם לאזכרה, אשה ליהוה.  כד,ח ביום השבת ביום השבת, יערכנו לפני יהוה--תמיד:  מאת בני-ישראל, ברית עולם.  כד,ט והיתה לאהרן ולבניו, ואכלהו במקום קדש:  כי קדש קדשים הוא לו, מאשי יהוה--חק-עולם.  {ס}  כד,י ויצא, בן-אשה ישראלית, והוא בן-איש מצרי, בתוך בני ישראל; וינצו, במחנה, בן הישראלית, ואיש הישראלי.  כד,יא ויקב בן-האשה הישראלית את-השם, ויקלל, ויביאו אתו, אל-משה; ושם אמו שלמית בת-דברי, למטה-דן.  כד,יב ויניחהו, במשמר, לפרש להם, על-פי יהוה.  {פ}
כד,יג וידבר יהוה, אל-משה לאמר.  כד,יד הוצא את-המקלל, אל-מחוץ למחנה, וסמכו כל-השמעים את-ידיהם, על-ראשו; ורגמו אתו, כל-העדה.  כד,טו ואל-בני ישראל, תדבר לאמר:  איש איש כי-יקלל אלהיו, ונשא חטאו.  כד,טז ונקב שם-יהוה מות יומת, רגום ירגמו-בו כל-העדה:  כגר, כאזרח--בנקבו-שם, יומת.  כד,יז ואיש, כי יכה כל-נפש אדם--מות, יומת.  כד,יח ומכה נפש-בהמה, ישלמנה--נפש, תחת נפש.  כד,יט ואיש, כי-יתן מום בעמיתו--כאשר עשה, כן יעשה לו.  כד,כ שבר, תחת שבר, עין תחת עין, שן תחת שן--כאשר יתן מום באדם, כן ינתן בו.  כד,כא ומכה בהמה, ישלמנה; ומכה אדם, יומת.  כד,כב משפט אחד יהיה לכם, כגר כאזרח יהיה:  כי אני יהוה, אלהיכם.  כד,כג וידבר משה, אל-בני ישראל, ויוציאו את-המקלל אל-מחוץ למחנה, וירגמו אתו אבן; ובני-ישראל עשו, כאשר צוה יהוה את-משה.  {פ}
כה,א וידבר יהוה אל-משה, בהר סיני לאמר.  כה,ב דבר אל-בני ישראל, ואמרת אלהם, כי תבאו אל-הארץ, אשר אני נתן לכם--ושבתה הארץ, שבת ליהוה.  כה,ג שש שנים תזרע שדך, ושש שנים תזמר כרמך; ואספת, את-תבואתה.  כה,ד ובשנה השביעת, שבת שבתון יהיה לארץ--שבת, ליהוה:  שדך לא תזרע, וכרמך לא תזמר.  כה,ה את ספיח קצירך לא תקצור, ואת-ענבי נזירך לא תבצר:  שנת שבתון, יהיה לארץ.  כה,ו והיתה שבת הארץ לכם, לאכלה--לך, ולעבדך ולאמתך; ולשכירך, ולתושבך, הגרים, עמך.  כה,ז ולבהמתך--ולחיה, אשר בארצך:  תהיה כל-תבואתה, לאכל.  {ס}  כה,ח וספרת לך, שבע שבתת שנים--שבע שנים, שבע פעמים; והיו לך, ימי שבע שבתת השנים, תשע וארבעים, שנה.  כה,ט והעברת שופר תרועה, בחדש השבעי, בעשור, לחדש; ביום, הכפרים, תעבירו שופר, בכל-ארצכם.  כה,י וקדשתם, את שנת החמשים שנה, וקראתם דרור בארץ, לכל-ישביה; יובל הוא, תהיה לכם, ושבתם איש אל-אחזתו, ואיש אל-משפחתו תשבו.  כה,יא יובל הוא, שנת החמשים שנה--תהיה לכם; לא תזרעו--ולא תקצרו את-ספיחיה, ולא תבצרו את-נזריה.  כה,יב כי יובל הוא, קדש תהיה לכם; מן-השדה--תאכלו, את-תבואתה.  כה,יג בשנת היובל, הזאת, תשבו, איש אל-אחזתו.  כה,יד וכי-תמכרו ממכר לעמיתך, או קנה מיד עמיתך--אל-תונו, איש את-אחיו.  כה,טו במספר שנים אחר היובל, תקנה מאת עמיתך; במספר שני-תבואת, ימכר-לך.  כה,טז לפי רב השנים, תרבה מקנתו, ולפי מעט השנים, תמעיט מקנתו:  כי מספר תבואת, הוא מכר לך.  כה,יז ולא תונו איש את-עמיתו, ויראת מאלהיך:  כי אני יהוה, אלהיכם.  כה,יח ועשיתם, את-חקתי, ואת-משפטי תשמרו, ועשיתם אתם--וישבתם על-הארץ, לבטח.  כה,יט ונתנה הארץ פריה, ואכלתם לשבע; וישבתם לבטח, עליה.  כה,כ וכי תאמרו, מה-נאכל בשנה השביעת:  הן לא נזרע, ולא נאסף את-תבואתנו.  כה,כא וצויתי את-ברכתי לכם, בשנה הששית; ועשת, את-התבואה, לשלש, השנים.  כה,כב וזרעתם, את השנה השמינת, ואכלתם, מן-התבואה ישן; עד השנה התשיעת, עד-בוא תבואתה--תאכלו, ישן.  כה,כג והארץ, לא תמכר לצמתת--כי-לי, הארץ:  כי-גרים ותושבים אתם, עמדי.  כה,כד ובכל, ארץ אחזתכם, גאלה, תתנו לארץ.  {ס}  כה,כה כי-ימוך אחיך, ומכר מאחזתו--ובא גאלו, הקרב אליו, וגאל, את ממכר אחיו.  כה,כו ואיש, כי לא יהיה-לו גאל, והשיגה ידו, ומצא כדי גאלתו.  כה,כז וחשב, את-שני ממכרו, והשיב את-העדף, לאיש אשר מכר-לו; ושב, לאחזתו.  כה,כח ואם לא-מצאה ידו, די השיב לו--והיה ממכרו ביד הקנה אתו, עד שנת היובל; ויצא, ביבל, ושב, לאחזתו.  {ס}  כה,כט ואיש, כי-ימכר בית-מושב עיר חומה--והיתה גאלתו, עד-תם שנת ממכרו:  ימים, תהיה גאלתו.  כה,ל ואם לא-יגאל, עד-מלאת לו שנה תמימה--וקם הבית אשר-בעיר אשר-לא (לו) חמה לצמיתת לקנה אתו, לדרתיו:  לא יצא, ביבל.  כה,לא ובתי החצרים, אשר אין-להם חמה סביב--על-שדה הארץ, יחשב:  גאלה, תהיה-לו, וביבל, יצא.  כה,לב וערי, הלוים--בתי, ערי אחזתם:  גאלת עולם, תהיה ללוים.  כה,לג ואשר יגאל מן-הלוים, ויצא ממכר-בית ועיר אחזתו ביבל:  כי בתי ערי הלוים, הוא אחזתם, בתוך, בני ישראל.  כה,לד ושדה מגרש עריהם, לא ימכר:  כי-אחזת עולם הוא, להם.  {ס}  כה,לה וכי-ימוך אחיך, ומטה ידו עמך--והחזקת בו, גר ותושב וחי עמך.  כה,לו אל-תקח מאתו נשך ותרבית, ויראת מאלהיך; וחי אחיך, עמך.  כה,לז את-כספך--לא-תתן לו, בנשך; ובמרבית, לא-תתן אכלך.  כה,לח אני, יהוה אלהיכם, אשר-הוצאתי אתכם, מארץ מצרים--לתת לכם את-ארץ כנען, להיות לכם לאלהים.  {ס}  כה,לט וכי-ימוך אחיך עמך, ונמכר-לך--לא-תעבד בו, עבדת עבד.  כה,מ כשכיר כתושב, יהיה עמך; עד-שנת היבל, יעבד עמך.  כה,מא ויצא, מעמך--הוא, ובניו עמו; ושב, אל-משפחתו, ואל-אחזת אבתיו, ישוב.  כה,מב כי-עבדי הם, אשר-הוצאתי אתם מארץ מצרים; לא ימכרו, ממכרת עבד.  כה,מג לא-תרדה בו, בפרך; ויראת, מאלהיך.  כה,מד ועבדך ואמתך, אשר יהיו-לך:  מאת הגוים, אשר סביבתיכם--מהם תקנו, עבד ואמה.  כה,מה וגם מבני התושבים הגרים עמכם, מהם תקנו, וממשפחתם אשר עמכם, אשר הולידו בארצכם; והיו לכם, לאחזה.  כה,מו והתנחלתם אתם לבניכם אחריכם, לרשת אחזה--לעלם, בהם תעבדו; ובאחיכם בני-ישראל איש באחיו, לא-תרדה בו בפרך.  {ס}  כה,מז וכי תשיג, יד גר ותושב עמך, ומך אחיך, עמו; ונמכר, לגר תושב עמך, או לעקר, משפחת גר.  כה,מח אחרי נמכר, גאלה תהיה-לו:  אחד מאחיו, יגאלנו.  כה,מט או-דדו או בן-דדו, יגאלנו, או-משאר בשרו ממשפחתו, יגאלנו; או-השיגה ידו, ונגאל.  כה,נ וחשב, עם-קנהו, משנת המכרו לו, עד שנת היבל; והיה כסף ממכרו, במספר שנים, כימי שכיר, יהיה עמו.  כה,נא אם-עוד רבות, בשנים--לפיהן ישיב גאלתו, מכסף מקנתו.  כה,נב ואם-מעט נשאר בשנים, עד-שנת היבל--וחשב-לו; כפי שניו, ישיב את-גאלתו.  כה,נג כשכיר שנה בשנה, יהיה עמו; לא-ירדנו בפרך, לעיניך.  כה,נד ואם-לא יגאל, באלה--ויצא בשנת היבל, הוא ובניו עמו.  כה,נה כי-לי בני-ישראל, עבדים--עבדי הם, אשר-הוצאתי אותם מארץ מצרים:  אני, יהוה אלהיכם.  כו,א לא-תעשו לכם אלילם, ופסל ומצבה לא-תקימו לכם, ואבן משכית לא תתנו בארצכם, להשתחו‍ת עליה:  כי אני יהוה, אלהיכם.  כו,ב את-שבתתי תשמרו, ומקדשי תיראו:  אני, יהוה.  {פ}
כו,ג אם-בחקתי, תלכו; ואת-מצו‍תי תשמרו, ועשיתם אתם.  כו,ד ונתתי גשמיכם, בעתם; ונתנה הארץ יבולה, ועץ השדה יתן פריו.  כו,ה והשיג לכם דיש את-בציר, ובציר ישיג את-זרע; ואכלתם לחמכם לשבע, וישבתם לבטח בארצכם.  כו,ו ונתתי שלום בארץ, ושכבתם ואין מחריד; והשבתי חיה רעה, מן-הארץ, וחרב, לא-תעבר בארצכם.  כו,ז ורדפתם, את-איביכם; ונפלו לפניכם, לחרב.  כו,ח ורדפו מכם חמשה מאה, ומאה מכם רבבה ירדפו; ונפלו איביכם לפניכם, לחרב.  כו,ט ופניתי אליכם--והפריתי אתכם, והרביתי אתכם; והקימתי את-בריתי, אתכם.  כו,י ואכלתם ישן, נושן; וישן, מפני חדש תוציאו.  כו,יא ונתתי משכני, בתוככם; ולא-תגעל נפשי, אתכם.  כו,יב והתהלכתי, בתוככם, והייתי לכם, לאלהים; ואתם, תהיו-לי לעם.  כו,יג אני יהוה אלהיכם, אשר הוצאתי אתכם מארץ מצרים, מהית להם, עבדים; ואשבר מטת עלכם, ואולך אתכם קוממיות.  {פ}
כו,יד ואם-לא תשמעו, לי; ולא תעשו, את כל-המצו‍ת האלה.  כו,טו ואם-בחקתי תמאסו, ואם את-משפטי תגעל נפשכם, לבלתי עשות את-כל-מצו‍תי, להפרכם את-בריתי.  כו,טז אף-אני אעשה-זאת לכם, והפקדתי עליכם בהלה את-השחפת ואת-הקדחת, מכלות עינים, ומדיבת נפש; וזרעתם לריק זרעכם, ואכלהו איביכם.  כו,יז ונתתי פני בכם, ונגפתם לפני איביכם; ורדו בכם שנאיכם, ונסתם ואין-רדף אתכם.  כו,יח ואם-עד-אלה--לא תשמעו, לי:  ויספתי ליסרה אתכם, שבע על-חטאתיכם.  כו,יט ושברתי, את-גאון עזכם; ונתתי את-שמיכם כברזל, ואת-ארצכם כנחשה.  כו,כ ותם לריק, כחכם; ולא-תתן ארצכם, את-יבולה, ועץ הארץ, לא יתן פריו.  כו,כא ואם-תלכו עמי קרי, ולא תאבו לשמע לי--ויספתי עליכם מכה, שבע כחטאתיכם.  כו,כב והשלחתי בכם את-חית השדה, ושכלה אתכם, והכריתה את-בהמתכם, והמעיטה אתכם; ונשמו, דרכיכם.  כו,כג ואם-באלה--לא תוסרו, לי; והלכתם עמי, קרי.  כו,כד והלכתי אף-אני עמכם, בקרי; והכיתי אתכם גם-אני, שבע על-חטאתיכם.  כו,כה והבאתי עליכם חרב, נקמת נקם-ברית, ונאספתם, אל-עריכם; ושלחתי דבר בתוככם, ונתתם ביד-אויב.  כו,כו בשברי לכם, מטה-לחם, ואפו עשר נשים לחמכם בתנור אחד, והשיבו לחמכם במשקל; ואכלתם, ולא תשבעו.  {ס}  כו,כז ואם-בזאת--לא תשמעו, לי; והלכתם עמי, בקרי.  כו,כח והלכתי עמכם, בחמת-קרי; ויסרתי אתכם אף-אני, שבע על-חטאתיכם.  כו,כט ואכלתם, בשר בניכם; ובשר בנתיכם, תאכלו.  כו,ל והשמדתי את-במתיכם, והכרתי את-חמניכם, ונתתי את-פגריכם, על-פגרי גלוליכם; וגעלה נפשי, אתכם.  כו,לא ונתתי את-עריכם חרבה, והשמותי את-מקדשיכם; ולא אריח, בריח ניחחכם.  כו,לב והשמתי אני, את-הארץ; ושממו עליה איביכם, הישבים בה.  כו,לג ואתכם אזרה בגוים, והריקתי אחריכם חרב; והיתה ארצכם שממה, ועריכם יהיו חרבה.  כו,לד אז תרצה הארץ את-שבתתיה, כל ימי השמה, ואתם, בארץ איביכם; אז תשבת הארץ, והרצת את-שבתתיה.  כו,לה כל-ימי השמה, תשבת, את אשר לא-שבתה בשבתתיכם, בשבתכם עליה.  כו,לו והנשארים בכם--והבאתי מרך בלבבם, בארצת איביהם; ורדף אתם, קול עלה נדף, ונסו מנסת-חרב ונפלו, ואין רדף.  כו,לז וכשלו איש-באחיו כמפני-חרב, ורדף אין; ולא-תהיה לכם תקומה, לפני איביכם.  כו,לח ואבדתם, בגוים; ואכלה אתכם, ארץ איביכם.  כו,לט והנשארים בכם, ימקו בעו‍נם, בארצת, איביכם; ואף בעו‍נת אבתם, אתם ימקו.  כו,מ והתודו את-עו‍נם ואת-עו‍ן אבתם, במעלם אשר מעלו-בי, ואף, אשר-הלכו עמי בקרי.  כו,מא אף-אני, אלך עמם בקרי, והבאתי אתם, בארץ איביהם; או-אז יכנע, לבבם הערל, ואז, ירצו את-עו‍נם.  כו,מב וזכרתי, את-בריתי יעקוב; ואף את-בריתי יצחק ואף את-בריתי אברהם, אזכר--והארץ אזכר.  כו,מג והארץ תעזב מהם ותרץ את-שבתתיה, בהשמה מהם, והם, ירצו את-עו‍נם; יען וביען--במשפטי מאסו, ואת-חקתי געלה נפשם.  כו,מד ואף-גם-זאת בהיותם בארץ איביהם, לא-מאסתים ולא-געלתים לכלתם--להפר בריתי, אתם:  כי אני יהוה, אלהיהם.  כו,מה וזכרתי להם, ברית ראשנים:  אשר הוצאתי-אתם מארץ מצרים לעיני הגוים, להיות להם לאלהים--אני יהוה.  כו,מו אלה החקים והמשפטים, והתורת, אשר נתן יהוה, בינו ובין בני ישראל--בהר סיני, ביד-משה.  {פ}
כז,א וידבר יהוה, אל-משה לאמר.  כז,ב דבר אל-בני ישראל, ואמרת אלהם, איש, כי יפלא נדר--בערכך נפשת, ליהוה.  כז,ג והיה ערכך, הזכר, מבן עשרים שנה, ועד בן-ששים שנה:  והיה ערכך, חמשים שקל כסף--בשקל הקדש.  כז,ד ואם-נקבה, הוא--והיה ערכך, שלשים שקל.  כז,ה ואם מבן-חמש שנים, ועד בן-עשרים שנה--והיה ערכך הזכר, עשרים שקלים; ולנקבה, עשרת שקלים.  כז,ו ואם מבן-חדש, ועד בן-חמש שנים--והיה ערכך הזכר, חמשה שקלים כסף; ולנקבה ערכך, שלשת שקלים כסף.  כז,ז ואם מבן-ששים שנה ומעלה, אם-זכר--והיה ערכך, חמשה עשר שקל; ולנקבה, עשרה שקלים.  כז,ח ואם-מך הוא, מערכך--והעמידו לפני הכהן, והעריך אתו הכהן:  על-פי, אשר תשיג יד הנדר--יעריכנו, הכהן.  {ס}  כז,ט ואם-בהמה--אשר יקריבו ממנה קרבן, ליהוה:  כל אשר יתן ממנו ליהוה, יהיה-קדש.  כז,י לא יחליפנו, ולא-ימיר אתו טוב ברע--או-רע בטוב; ואם-המר ימיר בהמה בבהמה, והיה-הוא ותמורתו יהיה-קדש.  כז,יא ואם, כל-בהמה טמאה, אשר לא-יקריבו ממנה קרבן, ליהוה--והעמיד את-הבהמה, לפני הכהן.  כז,יב והעריך הכהן אתה, בין טוב ובין רע:  כערכך הכהן, כן יהיה.  כז,יג ואם-גאל, יגאלנה--ויסף חמישתו, על-ערכך.  כז,יד ואיש, כי-יקדש את-ביתו קדש ליהוה--והעריכו הכהן, בין טוב ובין רע:  כאשר יעריך אתו הכהן, כן יקום.  כז,טו ואם-המקדיש--יגאל, את-ביתו:  ויסף חמישית כסף-ערכך, עליו--והיה לו.  כז,טז ואם משדה אחזתו, יקדיש איש ליהוה--והיה ערכך, לפי זרעו:  זרע חמר שערים, בחמשים שקל כסף.  כז,יז אם-משנת היבל, יקדיש שדהו--כערכך, יקום.  כז,יח ואם-אחר היבל, יקדיש שדהו--וחשב-לו הכהן את-הכסף על-פי השנים הנותרת, עד שנת היבל; ונגרע, מערכך.  כז,יט ואם-גאל יגאל את-השדה, המקדיש אתו:  ויסף חמשית כסף-ערכך, עליו--וקם לו.  כז,כ ואם-לא יגאל את-השדה, ואם-מכר את-השדה לאיש אחר--לא יגאל, עוד.  כז,כא והיה השדה בצאתו ביבל, קדש ליהוה--כשדה החרם:  לכהן, תהיה אחזתו.  כז,כב ואם, את-שדה מקנתו, אשר, לא משדה אחזתו--יקדיש, ליהוה.  כז,כג וחשב-לו הכהן, את מכסת הערכך, עד, שנת היבל; ונתן את-הערכך ביום ההוא, קדש ליהוה.  כז,כד בשנת היובל ישוב השדה, לאשר קנהו מאתו--לאשר-לו, אחזת הארץ.  כז,כה וכל-ערכך--יהיה, בשקל הקדש:  עשרים גרה, יהיה השקל.  כז,כו אך-בכור אשר-יבכר ליהוה, בבהמה--לא-יקדיש איש, אתו:  אם-שור אם-שה, ליהוה הוא.  כז,כז ואם בבהמה הטמאה ופדה בערכך, ויסף חמשתו עליו; ואם-לא יגאל, ונמכר בערכך.  כז,כח אך-כל-חרם אשר יחרם איש ליהוה מכל-אשר-לו, מאדם ובהמה ומשדה אחזתו--לא ימכר, ולא יגאל:  כל-חרם, קדש-קדשים הוא ליהוה.  כז,כט כל-חרם, אשר יחרם מן-האדם--לא יפדה:  מות, יומת.  כז,ל וכל-מעשר הארץ מזרע הארץ, מפרי העץ--ליהוה, הוא:  קדש, ליהוה.  כז,לא ואם-גאל יגאל איש, ממעשרו--חמשיתו, יסף עליו.  כז,לב וכל-מעשר בקר וצאן, כל אשר-יעבר תחת השבט--העשירי, יהיה-קדש ליהוה.  כז,לג לא יבקר בין-טוב לרע, ולא ימירנו; ואם-המר ימירנו, והיה-הוא ותמורתו יהיה-קדש לא יגאל.  כז,לד אלה המצו‍ת, אשר צוה יהוה את-משה--אל-בני ישראל:  בהר, סיני.  {ש}


במדבר

א,א וידבר יהוה אל-משה במדבר סיני, באהל מועד:  באחד לחדש השני בשנה השנית, לצאתם מארץ מצרים--לאמר.  א,ב שאו, את-ראש כל-עדת בני-ישראל, למשפחתם, לבית אבתם--במספר שמות, כל-זכר לגלגלתם.  א,ג מבן עשרים שנה ומעלה, כל-יצא צבא בישראל--תפקדו אתם לצבאתם, אתה ואהרן.  א,ד ואתכם יהיו, איש איש למטה--איש ראש לבית-אבתיו, הוא.  א,ה ואלה שמות האנשים, אשר יעמדו אתכם:  לראובן, אליצור בן-שדיאור.  א,ו לשמעון, שלמיאל בן-צורישדי.  א,ז ליהודה, נחשון בן-עמינדב.  א,ח ליששכר, נתנאל בן-צוער.  א,ט לזבולן, אליאב בן-חלן.  א,י לבני יוסף--לאפרים, אלישמע בן-עמיהוד; למנשה, גמליאל בן-פדהצור.  א,יא לבנימן, אבידן בן-גדעני.  א,יב לדן, אחיעזר בן-עמישדי.  א,יג לאשר, פגעיאל בן-עכרן.  א,יד לגד, אליסף בן-דעואל.  א,טו לנפתלי, אחירע בן-עינן.  א,טז אלה קריאי (קרואי) העדה, נשיאי מטות אבותם:  ראשי אלפי ישראל, הם.  א,יז ויקח משה, ואהרן, את האנשים האלה, אשר נקבו בשמת.  א,יח ואת כל-העדה הקהילו, באחד לחדש השני, ויתילדו על-משפחתם, לבית אבתם:  במספר שמות, מבן עשרים שנה ומעלה--לגלגלתם.  א,יט כאשר צוה יהוה, את-משה; ויפקדם, במדבר סיני.  {ס}  א,כ ויהיו בני-ראובן בכר ישראל, תולדתם למשפחתם לבית אבתם:  במספר שמות, לגלגלתם--כל-זכר מבן עשרים שנה ומעלה, כל יצא צבא.  א,כא פקדיהם, למטה ראובן--ששה וארבעים אלף, וחמש מאות.  {פ}
א,כב לבני שמעון, תולדתם למשפחתם לבית אבתם:  פקדיו, במספר שמות לגלגלתם--כל-זכר מבן עשרים שנה ומעלה, כל יצא צבא.  א,כג פקדיהם, למטה שמעון--תשעה וחמשים אלף, ושלש מאות.  {פ}
א,כד לבני גד, תולדתם למשפחתם לבית אבתם:  במספר שמות, מבן עשרים שנה ומעלה--כל, יצא צבא.  א,כה פקדיהם, למטה גד--חמשה וארבעים אלף, ושש מאות וחמשים.  {פ}
א,כו לבני יהודה, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,כז פקדיהם, למטה יהודה--ארבעה ושבעים אלף, ושש מאות.  {פ}
א,כח לבני יששכר, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,כט פקדיהם, למטה יששכר--ארבעה וחמשים אלף, וארבע מאות.  {פ}
א,ל לבני זבולן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,לא פקדיהם, למטה זבולן--שבעה וחמשים אלף, וארבע מאות.  {פ}
א,לב לבני יוסף לבני אפרים, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,לג פקדיהם, למטה אפרים--ארבעים אלף, וחמש מאות.  {פ}
א,לד לבני מנשה, תולדתם למשפחתם לבית אבתם:  במספר שמות, מבן עשרים שנה ומעלה--כל, יצא צבא.  א,לה פקדיהם, למטה מנשה--שנים ושלשים אלף, ומאתים.  {פ}
א,לו לבני בנימן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,לז פקדיהם, למטה בנימן--חמשה ושלשים אלף, וארבע מאות.  {פ}
א,לח לבני דן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,לט פקדיהם, למטה דן--שנים וששים אלף, ושבע מאות.  {פ}
א,מ לבני אשר, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,מא פקדיהם, למטה אשר--אחד וארבעים אלף, וחמש מאות.  {פ}
א,מב בני נפתלי, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,מג פקדיהם, למטה נפתלי--שלשה וחמשים אלף, וארבע מאות.  {פ}
א,מד אלה הפקדים אשר פקד משה ואהרן, ונשיאי ישראל--שנים עשר, איש:  איש-אחד לבית-אבתיו, היו.  א,מה ויהיו כל-פקודי בני-ישראל, לבית אבתם, מבן עשרים שנה ומעלה, כל-יצא צבא בישראל.  א,מו ויהיו, כל-הפקדים--שש-מאות אלף, ושלשת אלפים; וחמש מאות, וחמשים.  א,מז והלוים, למטה אבתם--לא התפקדו, בתוכם.  {פ}
א,מח וידבר יהוה, אל-משה לאמר.  א,מט אך את-מטה לוי לא תפקד, ואת-ראשם לא תשא, בתוך, בני ישראל.  א,נ ואתה הפקד את-הלוים על-משכן העדת ועל כל-כליו, ועל כל-אשר-לו--המה ישאו את-המשכן ואת-כל-כליו, והם ישרתהו; וסביב למשכן, יחנו.  א,נא ובנסע המשכן, יורידו אתו הלוים, ובחנת המשכן, יקימו אתו הלוים; והזר הקרב, יומת.  א,נב וחנו, בני ישראל, איש על-מחנהו ואיש על-דגלו, לצבאתם.  א,נג והלוים יחנו סביב, למשכן העדת, ולא-יהיה קצף, על-עדת בני ישראל; ושמרו, הלוים, את-משמרת, משכן העדות.  א,נד ויעשו, בני ישראל:  ככל אשר צוה יהוה, את-משה--כן עשו.  {פ}
ב,א וידבר יהוה, אל-משה ואל-אהרן לאמר.  ב,ב איש על-דגלו באתת לבית אבתם, יחנו בני ישראל:  מנגד, סביב לאהל-מועד יחנו.  ב,ג והחנים קדמה מזרחה, דגל מחנה יהודה לצבאתם; ונשיא לבני יהודה, נחשון בן-עמינדב.  ב,ד וצבאו, ופקדיהם--ארבעה ושבעים אלף, ושש מאות.  ב,ה והחנים עליו, מטה יששכר; ונשיא לבני יששכר, נתנאל בן-צוער.  ב,ו וצבאו, ופקדיו--ארבעה וחמשים אלף, וארבע מאות.  ב,ז מטה, זבולן; ונשיא לבני זבולן, אליאב בן-חלן.  ב,ח וצבאו, ופקדיו--שבעה וחמשים אלף, וארבע מאות.  ב,ט כל-הפקדים למחנה יהודה, מאת אלף ושמנים אלף וששת-אלפים וארבע-מאות--לצבאתם; ראשנה, יסעו.  {ס}  ב,י דגל מחנה ראובן תימנה, לצבאתם; ונשיא לבני ראובן, אליצור בן-שדיאור.  ב,יא וצבאו, ופקדיו--ששה וארבעים אלף, וחמש מאות.  ב,יב והחונם עליו, מטה שמעון; ונשיא לבני שמעון, שלמיאל בן-צורישדי.  ב,יג וצבאו, ופקדיהם--תשעה וחמשים אלף, ושלש מאות.  ב,יד ומטה, גד; ונשיא לבני גד, אליסף בן-רעואל.  ב,טו וצבאו, ופקדיהם--חמשה וארבעים אלף, ושש מאות וחמשים.  ב,טז כל-הפקדים למחנה ראובן, מאת אלף ואחד וחמשים אלף וארבע-מאות וחמשים--לצבאתם; ושנים, יסעו.  {ס}  ב,יז ונסע אהל-מועד מחנה הלוים, בתוך המחנת; כאשר יחנו כן יסעו, איש על-ידו לדגליהם.  {ס}  ב,יח דגל מחנה אפרים לצבאתם, ימה; ונשיא לבני אפרים, אלישמע בן-עמיהוד.  ב,יט וצבאו, ופקדיהם--ארבעים אלף, וחמש מאות.  ב,כ ועליו, מטה מנשה; ונשיא לבני מנשה, גמליאל בן-פדהצור.  ב,כא וצבאו, ופקדיהם--שנים ושלשים אלף, ומאתים.  ב,כב ומטה, בנימן; ונשיא לבני בנימן, אבידן בן-גדעני.  ב,כג וצבאו, ופקדיהם--חמשה ושלשים אלף, וארבע מאות.  ב,כד כל-הפקדים למחנה אפרים, מאת אלף ושמנת-אלפים ומאה--לצבאתם; ושלשים, יסעו.  {ס}  ב,כה דגל מחנה דן צפנה, לצבאתם; ונשיא לבני דן, אחיעזר בן-עמישדי.  ב,כו וצבאו, ופקדיהם--שנים וששים אלף, ושבע מאות.  ב,כז והחנים עליו, מטה אשר; ונשיא לבני אשר, פגעיאל בן-עכרן.  ב,כח וצבאו, ופקדיהם--אחד וארבעים אלף, וחמש מאות.  ב,כט ומטה, נפתלי; ונשיא לבני נפתלי, אחירע בן-עינן.  ב,ל וצבאו, ופקדיהם--שלשה וחמשים אלף, וארבע מאות.  ב,לא כל-הפקדים, למחנה דן--מאת אלף ושבעה וחמשים אלף, ושש מאות; לאחרנה יסעו, לדגליהם.  {פ}
ב,לב אלה פקודי בני-ישראל, לבית אבתם:  כל-פקודי המחנת, לצבאתם--שש-מאות אלף ושלשת אלפים, וחמש מאות וחמשים.  ב,לג והלוים--לא התפקדו, בתוך בני ישראל:  כאשר צוה יהוה, את-משה.  ב,לד ויעשו, בני ישראל:  ככל אשר-צוה יהוה את-משה, כן-חנו לדגליהם וכן נסעו--איש למשפחתיו, על-בית אבתיו.  {פ}
ג,א ואלה תולדת אהרן, ומשה:  ביום, דבר יהוה את-משה--בהר סיני.  ג,ב ואלה שמות בני-אהרן, הבכר נדב, ואביהוא, אלעזר ואיתמר.  ג,ג אלה, שמות בני אהרן, הכהנים, המשחים--אשר-מלא ידם, לכהן.  ג,ד וימת נדב ואביהוא לפני יהוה בהקרבם אש זרה לפני יהוה, במדבר סיני, ובנים, לא-היו להם; ויכהן אלעזר ואיתמר, על-פני אהרן אביהם.  {פ}
ג,ה וידבר יהוה, אל-משה לאמר.  ג,ו הקרב, את-מטה לוי, והעמדת אתו, לפני אהרן הכהן; ושרתו, אתו.  ג,ז ושמרו את-משמרתו, ואת-משמרת כל-העדה, לפני, אהל מועד--לעבד, את-עבדת המשכן.  ג,ח ושמרו, את-כל-כלי אהל מועד, ואת-משמרת, בני ישראל--לעבד, את-עבדת המשכן.  ג,ט ונתתה, את-הלוים, לאהרן, ולבניו:  נתונם נתונם המה לו, מאת בני ישראל.  ג,י ואת-אהרן ואת-בניו תפקד, ושמרו את-כהנתם; והזר הקרב, יומת.  {פ}
ג,יא וידבר יהוה, אל-משה לאמר.  ג,יב ואני הנה לקחתי את-הלוים, מתוך בני ישראל, תחת כל-בכור פטר רחם, מבני ישראל; והיו לי, הלוים.  ג,יג כי לי, כל-בכור--ביום הכתי כל-בכור בארץ מצרים הקדשתי לי כל-בכור בישראל, מאדם עד-בהמה:  לי יהיו, אני יהוה.  {פ}
ג,יד וידבר יהוה אל-משה, במדבר סיני לאמר.  ג,טו פקד את-בני לוי, לבית אבתם למשפחתם:  כל-זכר מבן-חדש ומעלה, תפקדם.  ג,טז ויפקד אתם משה, על-פי יהוה, כאשר, צוה.  ג,יז ויהיו-אלה בני-לוי, בשמתם--גרשון, וקהת ומררי.  ג,יח ואלה שמות בני-גרשון, למשפחתם--לבני, ושמעי.  ג,יט ובני קהת, למשפחתם--עמרם ויצהר, חברון ועזיאל.  ג,כ ובני מררי, למשפחתם--מחלי ומושי; אלה הם משפחת הלוי, לבית אבתם.  ג,כא לגרשון--משפחת הלבני, ומשפחת השמעי; אלה הם, משפחת הגרשני.  ג,כב פקדיהם במספר כל-זכר, מבן-חדש ומעלה; פקדיהם, שבעת אלפים וחמש מאות.  ג,כג משפחת, הגרשני, אחרי המשכן יחנו, ימה.  ג,כד ונשיא בית-אב, לגרשני, אליסף, בן-לאל.  ג,כה ומשמרת בני-גרשון באהל מועד, המשכן והאהל; מכסהו--ומסך, פתח אהל מועד.  ג,כו וקלעי החצר, ואת-מסך פתח החצר, אשר על-המשכן ועל-המזבח, סביב; ואת, מיתריו, לכל, עבדתו.  {ס}  ג,כז ולקהת, משפחת העמרמי ומשפחת היצהרי, ומשפחת החברני, ומשפחת העזיאלי; אלה הם, משפחת הקהתי.  ג,כח במספר, כל-זכר, מבן-חדש, ומעלה--שמנת אלפים ושש מאות, שמרי משמרת הקדש.  ג,כט משפחת בני-קהת, יחנו, על ירך המשכן, תימנה.  ג,ל ונשיא בית-אב, למשפחת הקהתי, אליצפן, בן-עזיאל.  ג,לא ומשמרתם, הארן והשלחן והמנרה והמזבחת, וכלי הקדש, אשר ישרתו בהם; והמסך--וכל, עבדתו.  ג,לב ונשיא נשיאי הלוי, אלעזר בן-אהרן הכהן, פקדת, שמרי משמרת הקדש.  ג,לג למררי--משפחת המחלי, ומשפחת המושי; אלה הם, משפחת מררי.  ג,לד ופקדיהם במספר כל-זכר, מבן-חדש ומעלה--ששת אלפים, ומאתים.  ג,לה ונשיא בית-אב למשפחת מררי, צוריאל בן-אביחיל; על ירך המשכן יחנו, צפנה.  ג,לו ופקדת משמרת, בני מררי--קרשי המשכן, ובריחיו ועמדיו ואדניו; וכל-כליו--וכל, עבדתו.  ג,לז ועמדי החצר סביב, ואדניהם; ויתדתם, ומיתריהם.  ג,לח והחנים לפני המשכן קדמה לפני אהל-מועד מזרחה משה ואהרן ובניו, שמרים משמרת המקדש, למשמרת, בני ישראל; והזר הקרב, יומת.  ג,לט כל-פקודי הלוים אשר פקד משה ואהרן, על-פי יהוה--למשפחתם:  כל-זכר מבן-חדש ומעלה, שנים ועשרים אלף.  {ס}  ג,מ ויאמר יהוה אל-משה, פקד כל-בכר זכר לבני ישראל, מבן-חדש, ומעלה; ושא, את מספר שמתם.  ג,מא ולקחת את-הלוים לי אני יהוה, תחת כל-בכר בבני ישראל; ואת, בהמת הלוים, תחת כל-בכור, בבהמת בני ישראל.  ג,מב ויפקד משה, כאשר צוה יהוה אתו, את-כל-בכור, בבני ישראל.  ג,מג ויהי כל-בכור זכר במספר שמת, מבן-חדש ומעלה--לפקדיהם:  שנים ועשרים אלף, שלשה ושבעים ומאתים.  {פ}
ג,מד וידבר יהוה, אל-משה לאמר.  ג,מה קח את-הלוים, תחת כל-בכור בבני ישראל, ואת-בהמת הלוים, תחת בהמתם; והיו-לי הלוים, אני יהוה.  ג,מו ואת פדויי השלשה, והשבעים והמאתים--העדפים, על-הלוים, מבכור, בני ישראל.  ג,מז ולקחת, חמשת חמשת שקלים--לגלגלת:  בשקל הקדש תקח, עשרים גרה השקל.  ג,מח ונתתה הכסף, לאהרן ולבניו--פדויי, העדפים בהם.  ג,מט ויקח משה, את כסף הפדיום--מאת, העדפים, על, פדויי הלוים.  ג,נ מאת, בכור בני ישראל--לקח את-הכסף:  חמשה וששים ושלש מאות, ואלף--בשקל הקדש.  ג,נא ויתן משה את-כסף הפדים, לאהרן ולבניו--על-פי יהוה:  כאשר צוה יהוה, את-משה.  {פ}
ד,א וידבר יהוה, אל-משה ואל-אהרן לאמר.  ד,ב נשא, את-ראש בני קהת, מתוך, בני לוי--למשפחתם, לבית אבתם.  ד,ג מבן שלשים שנה ומעלה, ועד בן-חמשים שנה--כל-בא, לצבא, לעשות מלאכה, באהל מועד.  ד,ד זאת עבדת בני-קהת, באהל מועד--קדש, הקדשים.  ד,ה ובא אהרן ובניו, בנסע המחנה, והורדו, את פרכת המסך; וכסו-בה--את, ארן העדת.  ד,ו ונתנו עליו, כסוי עור תחש, ופרשו בגד-כליל תכלת, מלמעלה; ושמו, בדיו.  ד,ז ועל שלחן הפנים, יפרשו בגד תכלת, ונתנו עליו את-הקערת ואת-הכפת ואת-המנקית, ואת קשות הנסך; ולחם התמיד, עליו יהיה.  ד,ח ופרשו עליהם, בגד תולעת שני, וכסו אתו, במכסה עור תחש; ושמו, את-בדיו.  ד,ט ולקחו בגד תכלת, וכסו את-מנרת המאור ואת-נרתיה, ואת-מלקחיה, ואת-מחתתיה; ואת כל-כלי שמנה, אשר ישרתו-לה בהם.  ד,י ונתנו אתה ואת-כל-כליה, אל-מכסה עור תחש; ונתנו, על-המוט.  ד,יא ועל מזבח הזהב, יפרשו בגד תכלת, וכסו אתו, במכסה עור תחש; ושמו, את-בדיו.  ד,יב ולקחו את-כל-כלי השרת אשר ישרתו-בם בקדש, ונתנו אל-בגד תכלת, וכסו אותם, במכסה עור תחש; ונתנו, על-המוט.  ד,יג ודשנו, את-המזבח; ופרשו עליו, בגד ארגמן.  ד,יד ונתנו עליו את-כל-כליו אשר ישרתו עליו בהם, את-המחתת את-המזלגת ואת-היעים ואת-המזרקת--כל, כלי המזבח; ופרשו עליו, כסוי עור תחש--ושמו בדיו.  ד,טו וכלה אהרן-ובניו לכסת את-הקדש ואת-כל-כלי הקדש, בנסע המחנה, ואחרי-כן יבאו בני-קהת לשאת, ולא-יגעו אל-הקדש ומתו; אלה משא בני-קהת, באהל מועד.  ד,טז ופקדת אלעזר בן-אהרן הכהן, שמן המאור וקטרת הסמים, ומנחת התמיד, ושמן המשחה:  פקדת, כל-המשכן וכל-אשר-בו, בקדש, ובכליו.  {פ}
ד,יז וידבר יהוה, אל-משה ואל-אהרן לאמר.  ד,יח אל-תכריתו, את-שבט משפחת הקהתי, מתוך, הלוים.  ד,יט וזאת עשו להם, וחיו ולא ימתו, בגשתם, את-קדש הקדשים:  אהרן ובניו, יבאו, ושמו אותם איש איש על-עבדתו, ואל-משאו.  ד,כ ולא-יבאו לראות כבלע את-הקדש, ומתו.  {פ}
ד,כא וידבר יהוה, אל-משה לאמר.  ד,כב נשא, את-ראש בני גרשון--גם-הם:  לבית אבתם, למשפחתם.  ד,כג מבן שלשים שנה ומעלה, עד בן-חמשים שנה--תפקד אותם:  כל-הבא לצבא צבא, לעבד עבדה באהל מועד.  ד,כד זאת עבדת, משפחת הגרשני--לעבד, ולמשא.  ד,כה ונשאו את-יריעת המשכן, ואת-אהל מועד, מכסהו, ומכסה התחש אשר-עליו מלמעלה; ואת-מסך--פתח, אהל מועד.  ד,כו ואת קלעי החצר ואת-מסך פתח שער החצר, אשר על-המשכן ועל-המזבח סביב, ואת מיתריהם, ואת-כל-כלי עבדתם; ואת כל-אשר יעשה להם, ועבדו.  ד,כז על-פי אהרן ובניו תהיה, כל-עבדת בני הגרשני, לכל-משאם, ולכל עבדתם; ופקדתם עלהם במשמרת, את כל-משאם.  ד,כח זאת עבדת, משפחת בני הגרשני--באהל מועד; ומשמרתם--ביד איתמר, בן-אהרן הכהן.  {ס}  ד,כט בני, מררי--למשפחתם לבית-אבתם, תפקד אתם.  ד,ל מבן שלשים שנה ומעלה, ועד בן-חמשים שנה--תפקדם:  כל-הבא, לצבא, לעבד, את-עבדת אהל מועד.  ד,לא וזאת משמרת משאם, לכל-עבדתם באהל מועד:  קרשי, המשכן, ובריחיו, ועמודיו ואדניו.  ד,לב ועמודי החצר סביב ואדניהם, ויתדתם ומיתריהם, לכל-כליהם, ולכל עבדתם; ובשמת תפקדו, את-כלי משמרת משאם.  ד,לג זאת עבדת, משפחת בני מררי, לכל-עבדתם, באהל מועד--ביד, איתמר, בן-אהרן, הכהן.  ד,לד ויפקד משה ואהרן ונשיאי העדה, את-בני הקהתי, למשפחתם, ולבית אבתם.  ד,לה מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד.  ד,לו ויהיו פקדיהם, למשפחתם--אלפים, שבע מאות וחמשים.  ד,לז אלה פקודי משפחת הקהתי, כל-העבד באהל מועד, אשר פקד משה ואהרן, על-פי יהוה ביד-משה.  {ס}  ד,לח ופקודי, בני גרשון, למשפחותם, ולבית אבתם.  ד,לט מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד.  ד,מ ויהיו, פקדיהם, למשפחתם, לבית אבתם--אלפים, ושש מאות ושלשים.  ד,מא אלה פקודי, משפחת בני גרשון, כל-העבד, באהל מועד--אשר פקד משה ואהרן, על-פי יהוה.  ד,מב ופקודי, משפחת בני מררי, למשפחתם, לבית אבתם.  ד,מג מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד.  ד,מד ויהיו פקדיהם, למשפחתם--שלשת אלפים, ומאתים.  ד,מה אלה פקודי, משפחת בני מררי, אשר פקד משה ואהרן, על-פי יהוה ביד-משה.  ד,מו כל-הפקדים אשר פקד משה ואהרן, ונשיאי ישראל--את-הלוים:  למשפחתם, ולבית אבתם.  ד,מז מבן שלשים שנה ומעלה, ועד בן-חמשים שנה:  כל-הבא, לעבד עבדת עבדה ועבדת משא--באהל מועד.  ד,מח ויהיו, פקדיהם--שמנת אלפים, וחמש מאות ושמנים.  ד,מט על-פי יהוה פקד אותם, ביד-משה--איש איש על-עבדתו, ועל-משאו; ופקדיו, אשר-צוה יהוה את-משה.  {פ}
ה,א וידבר יהוה, אל-משה לאמר.  ה,ב צו, את-בני ישראל, וישלחו מן-המחנה, כל-צרוע וכל-זב; וכל, טמא לנפש.  ה,ג מזכר עד-נקבה תשלחו, אל-מחוץ למחנה תשלחום; ולא יטמאו את-מחניהם, אשר אני שכן בתוכם.  ה,ד ויעשו-כן, בני ישראל, וישלחו אותם, אל-מחוץ למחנה:  כאשר דבר יהוה אל-משה, כן עשו בני ישראל.  {פ}
ה,ה וידבר יהוה, אל-משה לאמר.  ה,ו דבר, אל-בני ישראל, איש או-אשה כי יעשו מכל-חטאת האדם, למעל מעל ביהוה; ואשמה, הנפש ההוא.  ה,ז והתודו, את-חטאתם אשר עשו, והשיב את-אשמו בראשו, וחמישתו יסף עליו; ונתן, לאשר אשם לו.  ה,ח ואם-אין לאיש גאל, להשיב האשם אליו--האשם המושב ליהוה, לכהן:  מלבד, איל הכפרים, אשר יכפר-בו, עליו.  ה,ט וכל-תרומה לכל-קדשי בני-ישראל, אשר-יקריבו לכהן--לו יהיה.  ה,י ואיש את-קדשיו, לו יהיו; איש אשר-יתן לכהן, לו יהיה.  {פ}
ה,יא וידבר יהוה, אל-משה לאמר.  ה,יב דבר אל-בני ישראל, ואמרת אלהם:  איש איש כי-תשטה אשתו, ומעלה בו מעל.  ה,יג ושכב איש אתה, שכבת-זרע, ונעלם מעיני אישה, ונסתרה והיא נטמאה; ועד אין בה, והוא לא נתפשה.  ה,יד ועבר עליו רוח-קנאה וקנא את-אשתו, והוא נטמאה; או-עבר עליו רוח-קנאה וקנא את-אשתו, והיא לא נטמאה.  ה,טו והביא האיש את-אשתו, אל-הכהן, והביא את-קרבנה עליה, עשירת האיפה קמח שערים; לא-יצק עליו שמן, ולא-יתן עליו לבנה--כי-מנחת קנאת הוא, מנחת זכרון מזכרת עו‍ן.  ה,טז והקריב אתה, הכהן; והעמדה, לפני יהוה.  ה,יז ולקח הכהן מים קדשים, בכלי-חרש; ומן-העפר, אשר יהיה בקרקע המשכן, יקח הכהן, ונתן אל-המים.  ה,יח והעמיד הכהן את-האשה, לפני יהוה, ופרע את-ראש האשה, ונתן על-כפיה את מנחת הזכרון מנחת קנאת הוא; וביד הכהן יהיו, מי המרים המאררים.  ה,יט והשביע אתה הכהן, ואמר אל-האשה אם-לא שכב איש אתך, ואם-לא שטית טמאה, תחת אישך--הנקי, ממי המרים המאררים האלה.  ה,כ ואת, כי שטית תחת אישך--וכי נטמאת; ויתן איש בך את-שכבתו, מבלעדי אישך.  ה,כא והשביע הכהן את-האשה, בשבעת האלה, ואמר הכהן לאשה, יתן יהוה אותך לאלה ולשבעה בתוך עמך--בתת יהוה את-ירכך נפלת, ואת-בטנך צבה.  ה,כב ובאו המים המאררים האלה, במעיך, לצבות בטן, ולנפל ירך; ואמרה האשה, אמן אמן.  ה,כג וכתב את-האלת האלה, הכהן--בספר; ומחה, אל-מי המרים.  ה,כד והשקה, את-האשה, את-מי המרים, המאררים; ובאו בה המים המאררים, למרים.  ה,כה ולקח הכהן מיד האשה, את מנחת הקנאת; והניף את-המנחה לפני יהוה, והקריב אתה אל-המזבח.  ה,כו וקמץ הכהן מן-המנחה את-אזכרתה, והקטיר המזבחה; ואחר ישקה את-האשה, את-המים.  ה,כז והשקה את-המים, והיתה אם-נטמאה ותמעל מעל באישה--ובאו בה המים המאררים למרים, וצבתה בטנה ונפלה ירכה; והיתה האשה לאלה, בקרב עמה.  ה,כח ואם-לא נטמאה האשה, וטהרה הוא--ונקתה, ונזרעה זרע.  ה,כט זאת תורת, הקנאת, אשר תשטה אשה תחת אישה, ונטמאה.  ה,ל או איש, אשר תעבר עליו רוח קנאה--וקנא את-אשתו; והעמיד את-האשה, לפני יהוה, ועשה לה הכהן, את כל-התורה הזאת.  ה,לא ונקה האיש, מעו‍ן; והאשה ההוא, תשא את-עו‍נה.  {פ}
ו,א וידבר יהוה, אל-משה לאמר.  ו,ב דבר אל-בני ישראל, ואמרת אלהם:  איש או-אשה, כי יפלא לנדר נדר נזיר--להזיר, ליהוה.  ו,ג מיין ושכר יזיר, חמץ יין וחמץ שכר לא ישתה; וכל-משרת ענבים לא ישתה, וענבים לחים ויבשים לא יאכל.  ו,ד כל, ימי נזרו:  מכל אשר יעשה מגפן היין, מחרצנים ועד-זג--לא יאכל.  ו,ה כל-ימי נדר נזרו, תער לא-יעבר על-ראשו:  עד-מלאת הימם אשר-יזיר ליהוה, קדש יהיה--גדל פרע, שער ראשו.  ו,ו כל-ימי הזירו, ליהוה, על-נפש מת, לא יבא.  ו,ז לאביו ולאמו, לאחיו ולאחתו--לא-יטמא להם, במתם:  כי נזר אלהיו, על-ראשו.  ו,ח כל, ימי נזרו, קדש הוא, ליהוה.  ו,ט וכי-ימות מת עליו בפתע פתאם, וטמא ראש נזרו--וגלח ראשו ביום טהרתו, ביום השביעי יגלחנו.  ו,י וביום השמיני, יבא שתי תרים, או שני, בני יונה:  אל-הכהן--אל-פתח, אהל מועד.  ו,יא ועשה הכהן, אחד לחטאת ואחד לעלה, וכפר עליו, מאשר חטא על-הנפש; וקדש את-ראשו, ביום ההוא.  ו,יב והזיר ליהוה את-ימי נזרו, והביא כבש בן-שנתו לאשם; והימים הראשנים יפלו, כי טמא נזרו.  ו,יג וזאת תורת, הנזיר:  ביום, מלאת ימי נזרו, יביא אתו, אל-פתח אהל מועד.  ו,יד והקריב את-קרבנו ליהוה כבש בן-שנתו תמים אחד, לעלה, וכבשה אחת בת-שנתה תמימה, לחטאת; ואיל-אחד תמים, לשלמים.  ו,טו וסל מצות, סלת חלת בלולת בשמן, ורקיקי מצות, משחים בשמן; ומנחתם, ונסכיהם.  ו,טז והקריב הכהן, לפני יהוה; ועשה את-חטאתו, ואת-עלתו.  ו,יז ואת-האיל יעשה זבח שלמים, ליהוה, על, סל המצות; ועשה, הכהן, את-מנחתו, ואת-נסכו.  ו,יח וגלח הנזיר, פתח אהל מועד--את-ראש נזרו; ולקח, את-שער ראש נזרו, ונתן על-האש, אשר-תחת זבח השלמים.  ו,יט ולקח הכהן את-הזרע בשלה, מן-האיל, וחלת מצה אחת מן-הסל, ורקיק מצה אחד; ונתן על-כפי הנזיר, אחר התגלחו את-נזרו.  ו,כ והניף אותם הכהן תנופה, לפני יהוה--קדש הוא לכהן, על חזה התנופה ועל שוק התרומה; ואחר ישתה הנזיר, יין.  ו,כא זאת תורת הנזיר, אשר ידר, קרבנו ליהוה על-נזרו, מלבד אשר-תשיג ידו; כפי נדרו, אשר ידר--כן יעשה, על תורת נזרו.  {פ}
ו,כב וידבר יהוה, אל-משה לאמר.  ו,כג דבר אל-אהרן ואל-בניו לאמר, כה תברכו את-בני ישראל:  אמור, להם.  {ס}  ו,כד יברכך יהוה, וישמרך.  {ס}  ו,כה יאר יהוה פניו אליך, ויחנך.  {ס}  ו,כו ישא יהוה פניו אליך, וישם לך שלום.  {ס}  ו,כז ושמו את-שמי, על-בני ישראל; ואני, אברכם.  {ס}  ז,א ויהי ביום כלות משה להקים את-המשכן, וימשח אתו ויקדש אתו ואת-כל-כליו, ואת-המזבח, ואת-כל-כליו; וימשחם, ויקדש אתם.  ז,ב ויקריבו נשיאי ישראל, ראשי בית אבתם:  הם נשיאי המטת, הם העמדים על-הפקדים.  ז,ג ויביאו את-קרבנם לפני יהוה, שש-עגלת צב ושני עשר בקר--עגלה על-שני הנשאים, ושור לאחד; ויקריבו אותם, לפני המשכן.  ז,ד ויאמר יהוה, אל-משה לאמר.  ז,ה קח, מאתם, והיו, לעבד את-עבדת אהל מועד; ונתתה אותם אל-הלוים, איש כפי עבדתו.  ז,ו ויקח משה, את-העגלת ואת-הבקר; ויתן אותם, אל-הלוים.  ז,ז את שתי העגלות, ואת ארבעת הבקר--נתן, לבני גרשון:  כפי, עבדתם.  ז,ח ואת ארבע העגלת, ואת שמנת הבקר--נתן, לבני מררי:  כפי, עבדתם, ביד איתמר, בן-אהרן הכהן.  ז,ט ולבני קהת, לא נתן:  כי-עבדת הקדש עלהם, בכתף ישאו.  ז,י ויקריבו הנשאים, את חנכת המזבח, ביום, המשח אתו; ויקריבו הנשיאם את-קרבנם, לפני המזבח.  ז,יא ויאמר יהוה, אל-משה:  נשיא אחד ליום, נשיא אחד ליום, יקריבו את-קרבנם, לחנכת המזבח.  {ס}  ז,יב ויהי, המקריב ביום הראשון--את-קרבנו:  נחשון בן-עמינדב, למטה יהודה.  ז,יג וקרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,יד כף אחת עשרה זהב, מלאה קטרת.  ז,טו פר אחד בן-בקר, איל אחד כבש-אחד בן-שנתו--לעלה.  ז,טז שעיר-עזים אחד, לחטאת.  ז,יז ולזבח השלמים, בקר שנים, אילם חמשה עתודים חמשה, כבשים בני-שנה חמשה:  זה קרבן נחשון, בן-עמינדב.  {פ}
ז,יח ביום, השני, הקריב, נתנאל בן-צוער--נשיא, יששכר.  ז,יט הקרב את-קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,כ כף אחת עשרה זהב, מלאה קטרת.  ז,כא פר אחד בן-בקר, איל אחד כבש-אחד בן-שנתו--לעלה.  ז,כב שעיר-עזים אחד, לחטאת.  ז,כג ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן נתנאל, בן-צוער.  {פ}
ז,כד ביום, השלישי, נשיא, לבני זבולן--אליאב, בן-חלן.  ז,כה קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,כו כף אחת עשרה זהב, מלאה קטרת.  ז,כז פר אחד בן-בקר, איל אחד כבש-אחד בן-שנתו--לעלה.  ז,כח שעיר-עזים אחד, לחטאת.  ז,כט ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליאב, בן-חלן.  {פ}
ז,ל ביום, הרביעי, נשיא, לבני ראובן--אליצור, בן-שדיאור.  ז,לא קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,לב כף אחת עשרה זהב, מלאה קטרת.  ז,לג פר אחד בן-בקר, איל אחד כבש-אחד בן-שנתו--לעלה.  ז,לד שעיר-עזים אחד, לחטאת.  ז,לה ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליצור, בן-שדיאור.  {פ}
ז,לו ביום, החמישי, נשיא, לבני שמעון--שלמיאל, בן-צורישדי.  ז,לז קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,לח כף אחת עשרה זהב, מלאה קטרת.  ז,לט פר אחד בן-בקר, איל אחד כבש-אחד בן-שנתו--לעלה.  ז,מ שעיר-עזים אחד, לחטאת.  ז,מא ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן שלמיאל, בן-צורישדי.  {פ}
ז,מב ביום, הששי, נשיא, לבני גד--אליסף, בן-דעואל.  ז,מג קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,מד כף אחת עשרה זהב, מלאה קטרת.  ז,מה פר אחד בן-בקר, איל אחד כבש-אחד בן-שנתו--לעלה.  ז,מו שעיר-עזים אחד, לחטאת.  ז,מז ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליסף, בן-דעואל.  {פ}
ז,מח ביום, השביעי, נשיא, לבני אפרים--אלישמע, בן-עמיהוד.  ז,מט קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,נ כף אחת עשרה זהב, מלאה קטרת.  ז,נא פר אחד בן-בקר, איל אחד כבש-אחד בן-שנתו--לעלה.  ז,נב שעיר-עזים אחד, לחטאת.  ז,נג ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אלישמע, בן-עמיהוד.  {פ}
ז,נד ביום, השמיני, נשיא, לבני מנשה--גמליאל, בן-פדהצור.  ז,נה קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,נו כף אחת עשרה זהב, מלאה קטרת.  ז,נז פר אחד בן-בקר, איל אחד כבש-אחד בן-שנתו--לעלה.  ז,נח שעיר-עזים אחד, לחטאת.  ז,נט ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן גמליאל, בן-פדהצור.  {פ}
ז,ס ביום, התשיעי, נשיא, לבני בנימן--אבידן, בן-גדעני.  ז,סא קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,סב כף אחת עשרה זהב, מלאה קטרת.  ז,סג פר אחד בן-בקר, איל אחד כבש-אחד בן-שנתו--לעלה.  ז,סד שעיר-עזים אחד, לחטאת.  ז,סה ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אבידן, בן-גדעני.  {פ}
ז,סו ביום, העשירי, נשיא, לבני דן--אחיעזר, בן-עמישדי.  ז,סז קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,סח כף אחת עשרה זהב, מלאה קטרת.  ז,סט פר אחד בן-בקר, איל אחד כבש-אחד בן-שנתו--לעלה.  ז,ע שעיר-עזים אחד, לחטאת.  ז,עא ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אחיעזר, בן-עמישדי.  {פ}
ז,עב ביום עשתי עשר יום, נשיא לבני אשר--פגעיאל, בן-עכרן.  ז,עג קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,עד כף אחת עשרה זהב, מלאה קטרת.  ז,עה פר אחד בן-בקר, איל אחד כבש-אחד בן-שנתו--לעלה.  ז,עו שעיר-עזים אחד, לחטאת.  ז,עז ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן פגעיאל, בן-עכרן.  {פ}
ז,עח ביום שנים עשר יום, נשיא לבני נפתלי--אחירע, בן-עינן.  ז,עט קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,פ כף אחת עשרה זהב, מלאה קטרת.  ז,פא פר אחד בן-בקר, איל אחד כבש-אחד בן-שנתו--לעלה.  ז,פב שעיר-עזים אחד, לחטאת.  ז,פג ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אחירע, בן-עינן.  {פ}
ז,פד זאת חנכת המזבח, ביום המשח אתו, מאת, נשיאי ישראל:  קערת כסף שתים עשרה, מזרקי-כסף שנים עשר, כפות זהב, שתים עשרה.  ז,פה שלשים ומאה, הקערה האחת כסף, ושבעים, המזרק האחד; כל כסף הכלים, אלפים וארבע-מאות בשקל הקדש.  ז,פו כפות זהב שתים-עשרה מלאת קטרת, עשרה עשרה הכף בשקל הקדש; כל-זהב הכפות, עשרים ומאה.  ז,פז כל-הבקר לעלה שנים עשר פרים, אילם שנים-עשר כבשים בני-שנה שנים עשר--ומנחתם; ושעירי עזים שנים עשר, לחטאת.  ז,פח וכל בקר זבח השלמים, עשרים וארבעה פרים, אילם ששים עתדים ששים, כבשים בני-שנה ששים:  זאת חנכת המזבח, אחרי המשח אתו.  ז,פט ובבא משה אל-אהל מועד, לדבר אתו, וישמע את-הקול מדבר אליו מעל הכפרת אשר על-ארן העדת, מבין שני הכרבים; וידבר, אליו.  {פ}
ח,א וידבר יהוה, אל-משה לאמר.  ח,ב דבר, אל-אהרן, ואמרת, אליו:  בהעלתך, את-הנרת, אל-מול פני המנורה, יאירו שבעת הנרות.  ח,ג ויעש כן, אהרן--אל-מול פני המנורה, העלה נרתיה:  כאשר צוה יהוה, את-משה.  ח,ד וזה מעשה המנרה מקשה זהב, עד-ירכה עד-פרחה מקשה הוא:  כמראה, אשר הראה יהוה את-משה--כן עשה, את-המנרה.  {פ}
ח,ה וידבר יהוה, אל-משה לאמר.  ח,ו קח, את-הלוים, מתוך, בני ישראל; וטהרת, אתם.  ח,ז וכה-תעשה להם לטהרם, הזה עליהם מי חטאת; והעבירו תער על-כל-בשרם, וכבסו בגדיהם והטהרו.  ח,ח ולקחו, פר בן-בקר, ומנחתו, סלת בלולה בשמן; ופר-שני בן-בקר, תקח לחטאת.  ח,ט והקרבת, את-הלוים, לפני, אהל מועד; והקהלת--את-כל-עדת, בני ישראל.  ח,י והקרבת את-הלוים, לפני יהוה; וסמכו בני-ישראל את-ידיהם, על-הלוים.  ח,יא והניף אהרן את-הלוים תנופה לפני יהוה, מאת בני ישראל; והיו, לעבד את-עבדת יהוה.  ח,יב והלוים יסמכו את-ידיהם, על ראש הפרים; ועשה את-האחד חטאת ואת-האחד עלה, ליהוה, לכפר, על-הלוים.  ח,יג והעמדת, את-הלוים, לפני אהרן, ולפני בניו; והנפת אתם תנופה, ליהוה.  ח,יד והבדלת, את-הלוים, מתוך, בני ישראל; והיו לי, הלוים.  ח,טו ואחרי-כן יבאו הלוים, לעבד את-אהל מועד; וטהרת אתם, והנפת אתם תנופה.  ח,טז כי נתנים נתנים המה לי, מתוך בני ישראל:  תחת פטרת כל-רחם בכור כל, מבני ישראל--לקחתי אתם, לי.  ח,יז כי לי כל-בכור בבני ישראל, באדם ובבהמה:  ביום, הכתי כל-בכור בארץ מצרים, הקדשתי אתם, לי.  ח,יח ואקח, את-הלוים, תחת כל-בכור, בבני ישראל.  ח,יט ואתנה את-הלוים נתנים לאהרן ולבניו, מתוך בני ישראל, לעבד את-עבדת בני-ישראל באהל מועד, ולכפר על-בני ישראל; ולא יהיה בבני ישראל, נגף, בגשת בני-ישראל, אל-הקדש.  ח,כ ויעש משה ואהרן וכל-עדת בני-ישראל, ללוים:  ככל אשר-צוה יהוה את-משה, ללוים--כן-עשו להם, בני ישראל.  ח,כא ויתחטאו הלוים, ויכבסו בגדיהם, וינף אהרן אתם תנופה, לפני יהוה; ויכפר עליהם אהרן, לטהרם.  ח,כב ואחרי-כן באו הלוים, לעבד את-עבדתם באהל מועד, לפני אהרן, ולפני בניו:  כאשר צוה יהוה את-משה על-הלוים, כן עשו להם.  {ס}  ח,כג וידבר יהוה, אל-משה לאמר.  ח,כד זאת, אשר ללוים:  מבן חמש ועשרים שנה, ומעלה, יבוא לצבא צבא, בעבדת אהל מועד.  ח,כה ומבן חמשים שנה, ישוב מצבא העבדה; ולא יעבד, עוד.  ח,כו ושרת את-אחיו באהל מועד, לשמר משמרת, ועבדה, לא יעבד; ככה תעשה ללוים, במשמרתם.  {פ}
ט,א וידבר יהוה אל-משה במדבר-סיני בשנה השנית לצאתם מארץ מצרים, בחדש הראשון--לאמר.  ט,ב ויעשו בני-ישראל את-הפסח, במועדו.  ט,ג בארבעה עשר-יום בחדש הזה בין הערבים, תעשו אתו--במעדו; ככל-חקתיו וככל-משפטיו, תעשו אתו.  ט,ד וידבר משה אל-בני ישראל, לעשת הפסח.  ט,ה ויעשו את-הפסח בראשון בארבעה עשר יום לחדש, בין הערבים--במדבר סיני:  ככל אשר צוה יהוה, את-משה--כן עשו, בני ישראל.  ט,ו ויהי אנשים, אשר היו טמאים לנפש אדם, ולא-יכלו לעשת-הפסח, ביום ההוא; ויקרבו לפני משה, ולפני אהרן--ביום ההוא.  ט,ז ויאמרו האנשים ההמה, אליו, אנחנו טמאים, לנפש אדם; למה נגרע, לבלתי הקריב את-קרבן יהוה במעדו, בתוך, בני ישראל.  ט,ח ויאמר אלהם, משה:  עמדו ואשמעה, מה-יצוה יהוה לכם.  {פ}
ט,ט וידבר יהוה, אל-משה לאמר.  ט,י דבר אל-בני ישראל, לאמר:  איש איש כי-יהיה-טמא לנפש או בדרך רחקה לכם, או לדרתיכם, ועשה פסח, ליהוה.  ט,יא בחדש השני בארבעה עשר יום, בין הערבים--יעשו אתו:  על-מצות ומררים, יאכלהו.  ט,יב לא-ישאירו ממנו עד-בקר, ועצם לא ישברו-בו; ככל-חקת הפסח, יעשו אתו.  ט,יג והאיש אשר-הוא טהור ובדרך לא-היה, וחדל לעשות הפסח--ונכרתה הנפש ההוא, מעמיה:  כי קרבן יהוה, לא הקריב במעדו--חטאו ישא, האיש ההוא.  ט,יד וכי-יגור אתכם גר, ועשה פסח ליהוה--כחקת הפסח וכמשפטו, כן יעשה:  חקה אחת יהיה לכם, ולגר ולאזרח הארץ.  {ס}  ט,טו וביום, הקים את-המשכן, כסה הענן את-המשכן, לאהל העדת; ובערב יהיה על-המשכן, כמראה-אש--עד-בקר.  ט,טז כן יהיה תמיד, הענן יכסנו; ומראה-אש, לילה.  ט,יז ולפי העלות הענן, מעל האהל--ואחרי כן, יסעו בני ישראל; ובמקום, אשר ישכן-שם הענן--שם יחנו, בני ישראל.  ט,יח על-פי יהוה, יסעו בני ישראל, ועל-פי יהוה, יחנו:  כל-ימי, אשר ישכן הענן על-המשכן--יחנו.  ט,יט ובהאריך הענן על-המשכן, ימים רבים--ושמרו בני-ישראל את-משמרת יהוה, ולא יסעו.  ט,כ ויש אשר יהיה הענן, ימים מספר--על-המשכן; על-פי יהוה יחנו, ועל-פי יהוה יסעו.  ט,כא ויש אשר-יהיה הענן, מערב עד-בקר, ונעלה הענן בבקר, ונסעו; או יומם ולילה, ונעלה הענן ונסעו.  ט,כב או-ימים או-חדש או-ימים, בהאריך הענן על-המשכן לשכן עליו, יחנו בני-ישראל, ולא יסעו; ובהעלתו, יסעו.  ט,כג על-פי יהוה יחנו, ועל-פי יהוה יסעו:  את-משמרת יהוה שמרו, על-פי יהוה ביד-משה.  {פ}
י,א וידבר יהוה, אל-משה לאמר.  י,ב עשה לך, שתי חצוצרת כסף--מקשה, תעשה אתם; והיו לך למקרא העדה, ולמסע את-המחנות.  י,ג ותקעו, בהן--ונועדו אליך כל-העדה, אל-פתח אהל מועד.  י,ד ואם-באחת, יתקעו--ונועדו אליך הנשיאים, ראשי אלפי ישראל.  י,ה ותקעתם, תרועה--ונסעו, המחנות, החנים, קדמה.  י,ו ותקעתם תרועה, שנית--ונסעו המחנות, החנים תימנה; תרועה יתקעו, למסעיהם.  י,ז ובהקהיל, את-הקהל--תתקעו, ולא תריעו.  י,ח ובני אהרן הכהנים, יתקעו בחצצרות; והיו לכם לחקת עולם, לדרתיכם.  י,ט וכי-תבאו מלחמה בארצכם, על-הצר הצרר אתכם--והרעתם, בחצצרת; ונזכרתם, לפני יהוה אלהיכם, ונושעתם, מאיביכם.  י,י וביום שמחתכם ובמועדיכם, ובראשי חדשיכם--ותקעתם בחצצרת על עלתיכם, ועל זבחי שלמיכם; והיו לכם לזכרון לפני אלהיכם, אני יהוה אלהיכם.  {פ}
י,יא ויהי בשנה השנית, בחדש השני--בעשרים בחדש; נעלה, הענן, מעל, משכן העדת.  י,יב ויסעו בני-ישראל למסעיהם, ממדבר סיני; וישכן הענן, במדבר פארן.  י,יג ויסעו, בראשנה, על-פי יהוה, ביד-משה.  י,יד ויסע דגל מחנה בני-יהודה, בראשנה--לצבאתם; ועל-צבאו--נחשון, בן-עמינדב.  י,טו ועל-צבא--מטה, בני יששכר:  נתנאל, בן-צוער.  י,טז ועל-צבא--מטה, בני זבולן:  אליאב, בן-חלן.  י,יז והורד, המשכן; ונסעו בני-גרשון ובני מררי, נשאי המשכן.  י,יח ונסע, דגל מחנה ראובן--לצבאתם; ועל-צבאו--אליצור, בן-שדיאור.  י,יט ועל-צבא--מטה, בני שמעון:  שלמיאל, בן-צורישדי.  י,כ ועל-צבא, מטה בני-גד:  אליסף, בן-דעואל.  י,כא ונסעו, הקהתים, נשאי, המקדש; והקימו את-המשכן, עד-באם.  י,כב ונסע, דגל מחנה בני-אפרים--לצבאתם; ועל-צבאו--אלישמע, בן-עמיהוד.  י,כג ועל-צבא--מטה, בני מנשה:  גמליאל, בן-פדהצור.  י,כד ועל-צבא--מטה, בני בנימן:  אבידן, בן-גדעוני.  י,כה ונסע, דגל מחנה בני-דן--מאסף לכל-המחנת, לצבאתם; ועל-צבאו--אחיעזר, בן-עמישדי.  י,כו ועל-צבא--מטה, בני אשר:  פגעיאל, בן-עכרן.  י,כז ועל-צבא--מטה, בני נפתלי:  אחירע, בן-עינן.  י,כח אלה מסעי בני-ישראל, לצבאתם; ויסעו.  {ס}  י,כט ויאמר משה, לחבב בן-רעואל המדיני חתן משה, נסעים אנחנו אל-המקום אשר אמר יהוה, אתו אתן לכם; לכה אתנו והטבנו לך, כי-יהוה דבר-טוב על-ישראל.  י,ל ויאמר אליו, לא אלך:  כי אם-אל-ארצי ואל-מולדתי, אלך.  י,לא ויאמר, אל-נא תעזב אתנו:  כי על-כן ידעת, חנתנו במדבר, והיית לנו, לעינים.  י,לב והיה, כי-תלך עמנו:  והיה הטוב ההוא, אשר ייטיב יהוה עמנו--והטבנו לך.  י,לג ויסעו מהר יהוה, דרך שלשת ימים; וארון ברית-יהוה נסע לפניהם, דרך שלשת ימים, לתור להם, מנוחה.  י,לד וענן יהוה עליהם, יומם, בנסעם, מן-המחנה.  {ס}  ]  {ס}  י,לה ויהי בנסע הארן, ויאמר משה:  קומה יהוה, ויפצו איביך, וינסו משנאיך, מפניך.  י,לו ובנחה, יאמר:  שובה יהוה, רבבות אלפי ישראל.  {ס}  ]  {פ}
יא,א ויהי העם כמתאננים, רע באזני יהוה; וישמע יהוה, ויחר אפו, ותבער-בם אש יהוה, ותאכל בקצה המחנה.  יא,ב ויצעק העם, אל-משה; ויתפלל משה אל-יהוה, ותשקע האש.  יא,ג ויקרא שם-המקום ההוא, תבערה:  כי-בערה בם, אש יהוה.  יא,ד והאספסף אשר בקרבו, התאוו תאוה; וישבו ויבכו, גם בני ישראל, ויאמרו, מי יאכלנו בשר.  יא,ה זכרנו, את-הדגה, אשר-נאכל במצרים, חנם; את הקשאים, ואת האבטחים, ואת-החציר ואת-הבצלים, ואת-השומים.  יא,ו ועתה נפשנו יבשה, אין כל--בלתי, אל-המן עינינו.  יא,ז והמן, כזרע-גד הוא; ועינו, כעין הבדלח.  יא,ח שטו העם ולקטו וטחנו ברחים, או דכו במדכה, ובשלו בפרור, ועשו אתו עגות; והיה טעמו, כטעם לשד השמן.  יא,ט וברדת הטל על-המחנה, לילה, ירד המן, עליו.  יא,י וישמע משה את-העם, בכה למשפחתיו--איש, לפתח אהלו; ויחר-אף יהוה מאד, ובעיני משה רע.  יא,יא ויאמר משה אל-יהוה, למה הרעת לעבדך, ולמה לא-מצתי חן, בעיניך:  לשום, את-משא כל-העם הזה--עלי.  יא,יב האנכי הריתי, את כל-העם הזה--אם-אנכי, ילדתיהו:  כי-תאמר אלי שאהו בחיקך, כאשר ישא האמן את-הינק, על האדמה, אשר נשבעת לאבתיו.  יא,יג מאין לי בשר, לתת לכל-העם הזה:  כי-יבכו עלי לאמר, תנה-לנו בשר ונאכלה.  יא,יד לא-אוכל אנכי לבדי, לשאת את-כל-העם הזה:  כי כבד, ממני.  יא,טו ואם-ככה את-עשה לי, הרגני נא הרג--אם-מצאתי חן, בעיניך; ואל-אראה, ברעתי.  {פ}
יא,טז ויאמר יהוה אל-משה, אספה-לי שבעים איש מזקני ישראל, אשר ידעת, כי-הם זקני העם ושטריו; ולקחת אתם אל-אהל מועד, והתיצבו שם עמך.  יא,יז וירדתי, ודברתי עמך שם, ואצלתי מן-הרוח אשר עליך, ושמתי עליהם; ונשאו אתך במשא העם, ולא-תשא אתה לבדך.  יא,יח ואל-העם תאמר התקדשו למחר, ואכלתם בשר--כי בכיתם באזני יהוה לאמר מי יאכלנו בשר, כי-טוב לנו במצרים; ונתן יהוה לכם בשר, ואכלתם.  יא,יט לא יום אחד תאכלון, ולא יומים; ולא חמשה ימים, ולא עשרה ימים, ולא, עשרים יום.  יא,כ עד חדש ימים, עד אשר-יצא מאפכם, והיה לכם, לזרא:  יען, כי-מאסתם את-יהוה אשר בקרבכם, ותבכו לפניו לאמר, למה זה יצאנו ממצרים.  יא,כא ויאמר, משה, שש-מאות אלף רגלי, העם אשר אנכי בקרבו; ואתה אמרת, בשר אתן להם, ואכלו, חדש ימים.  יא,כב הצאן ובקר ישחט להם, ומצא להם; אם את-כל-דגי הים יאסף להם, ומצא להם.  {פ}
יא,כג ויאמר יהוה אל-משה, היד יהוה תקצר; עתה תראה היקרך דברי, אם-לא.  יא,כד ויצא משה--וידבר אל-העם, את דברי יהוה; ויאסף שבעים איש, מזקני העם, ויעמד אתם, סביבת האהל.  יא,כה וירד יהוה בענן, וידבר אליו, ויאצל מן-הרוח אשר עליו, ויתן על-שבעים איש הזקנים; ויהי, כנוח עליהם הרוח, ויתנבאו, ולא יספו.  יא,כו וישארו שני-אנשים במחנה שם האחד אלדד ושם השני מידד ותנח עלהם הרוח, והמה בכתבים, ולא יצאו, האהלה; ויתנבאו, במחנה.  יא,כז וירץ הנער, ויגד למשה ויאמר:  אלדד ומידד, מתנבאים במחנה.  יא,כח ויען יהושע בן-נון, משרת משה מבחריו--ויאמר:  אדני משה, כלאם.  יא,כט ויאמר לו משה, המקנא אתה לי; ומי יתן כל-עם יהוה, נביאים--כי-יתן יהוה את-רוחו, עליהם.  יא,ל ויאסף משה, אל-המחנה--הוא, וזקני ישראל.  יא,לא ורוח נסע מאת יהוה, ויגז שלוים מן-הים, ויטש על-המחנה כדרך יום כה וכדרך יום כה, סביבות המחנה--וכאמתים, על-פני הארץ.  יא,לב ויקם העם כל-היום ההוא וכל-הלילה וכל יום המחרת, ויאספו את-השלו--הממעיט, אסף עשרה חמרים; וישטחו להם שטוח, סביבות המחנה.  יא,לג הבשר, עודנו בין שניהם--טרם, יכרת; ואף יהוה, חרה בעם, ויך יהוה בעם, מכה רבה מאד.  יא,לד ויקרא את-שם-המקום ההוא, קברות התאוה:  כי-שם, קברו, את-העם, המתאוים.  יא,לה מקברות התאוה נסעו העם, חצרות; ויהיו, בחצרות.  {פ}
יב,א ותדבר מרים ואהרן במשה, על-אדות האשה הכשית אשר לקח:  כי-אשה כשית, לקח.  יב,ב ויאמרו, הרק אך-במשה דבר יהוה--הלא, גם-בנו דבר; וישמע, יהוה.  יב,ג והאיש משה, ענו מאד--מכל, האדם, אשר, על-פני האדמה.  {ס}  יב,ד ויאמר יהוה פתאם, אל-משה ואל-אהרן ואל-מרים, צאו שלשתכם, אל-אהל מועד; ויצאו, שלשתם.  יב,ה וירד יהוה בעמוד ענן, ויעמד פתח האהל; ויקרא אהרן ומרים, ויצאו שניהם.  יב,ו ויאמר, שמעו-נא דברי; אם-יהיה, נביאכם--יהוה במראה אליו אתודע, בחלום אדבר-בו.  יב,ז לא-כן, עבדי משה:  בכל-ביתי, נאמן הוא.  יב,ח פה אל-פה אדבר-בו, ומראה ולא בחידת, ותמנת יהוה, יביט; ומדוע לא יראתם, לדבר בעבדי במשה.  יב,ט ויחר-אף יהוה בם, וילך.  יב,י והענן, סר מעל האהל, והנה מרים, מצרעת כשלג; ויפן אהרן אל-מרים, והנה מצרעת.  יב,יא ויאמר אהרן, אל-משה:  בי אדני--אל-נא תשת עלינו חטאת, אשר נואלנו ואשר חטאנו.  יב,יב אל-נא תהי, כמת, אשר בצאתו מרחם אמו, ויאכל חצי בשרו.  יב,יג ויצעק משה, אל-יהוה לאמר:  אל, נא רפא נא לה.  {פ}
יב,יד ויאמר יהוה אל-משה, ואביה ירק ירק בפניה--הלא תכלם, שבעת ימים; תסגר שבעת ימים, מחוץ למחנה, ואחר, תאסף.  יב,טו ותסגר מרים מחוץ למחנה, שבעת ימים; והעם לא נסע, עד-האסף מרים.  יב,טז ואחר נסעו העם, מחצרות; ויחנו, במדבר פארן.  {פ}
יג,א וידבר יהוה, אל-משה לאמר.  יג,ב שלח-לך אנשים, ויתרו את-ארץ כנען, אשר-אני נתן, לבני ישראל:  איש אחד איש אחד למטה אבתיו, תשלחו--כל, נשיא בהם.  יג,ג וישלח אתם משה ממדבר פארן, על-פי יהוה:  כלם אנשים, ראשי בני-ישראל המה.  יג,ד ואלה, שמותם:  למטה ראובן, שמוע בן-זכור.  יג,ה למטה שמעון, שפט בן-חורי.  יג,ו למטה יהודה, כלב בן-יפנה.  יג,ז למטה יששכר, יגאל בן-יוסף.  יג,ח למטה אפרים, הושע בן-נון.  יג,ט למטה בנימן, פלטי בן-רפוא.  יג,י למטה זבולן, גדיאל בן-סודי.  יג,יא למטה יוסף, למטה מנשה--גדי, בן-סוסי.  יג,יב למטה דן, עמיאל בן-גמלי.  יג,יג למטה אשר, סתור בן-מיכאל.  יג,יד למטה נפתלי, נחבי בן-ופסי.  יג,טו למטה גד, גאואל בן-מכי.  יג,טז אלה שמות האנשים, אשר-שלח משה לתור את-הארץ; ויקרא משה להושע בן-נון, יהושע.  יג,יז וישלח אתם משה, לתור את-ארץ כנען; ויאמר אלהם, עלו זה בנגב, ועליתם, את-ההר.  יג,יח וראיתם את-הארץ, מה-הוא; ואת-העם, הישב עליה--החזק הוא הרפה, המעט הוא אם-רב.  יג,יט ומה הארץ, אשר-הוא ישב בה--הטובה הוא, אם-רעה; ומה הערים, אשר-הוא יושב בהנה--הבמחנים, אם במבצרים.  יג,כ ומה הארץ השמנה הוא אם-רזה, היש-בה עץ אם-אין, והתחזקתם, ולקחתם מפרי הארץ; והימים--ימי, בכורי ענבים.  יג,כא ויעלו, ויתרו את-הארץ, ממדבר-צן עד-רחב, לבא חמת.  יג,כב ויעלו בנגב, ויבא עד-חברון, ושם אחימן ששי ותלמי, ילידי הענק; וחברון, שבע שנים נבנתה, לפני, צען מצרים.  יג,כג ויבאו עד-נחל אשכל, ויכרתו משם זמורה ואשכול ענבים אחד, וישאהו במוט, בשנים; ומן-הרמנים, ומן-התאנים.  יג,כד למקום ההוא, קרא נחל אשכול, על אדות האשכול, אשר-כרתו משם בני ישראל.  יג,כה וישבו, מתור הארץ, מקץ, ארבעים יום.  יג,כו וילכו ויבאו אל-משה ואל-אהרן ואל-כל-עדת בני-ישראל, אל-מדבר פארן--קדשה; וישיבו אתם דבר ואת-כל-העדה, ויראום את-פרי הארץ.  יג,כז ויספרו-לו, ויאמרו, באנו, אל-הארץ אשר שלחתנו; וגם זבת חלב ודבש, הוא--וזה-פריה.  יג,כח אפס כי-עז העם, הישב בארץ; והערים, בצרות גדלת מאד, וגם-ילדי הענק, ראינו שם.  יג,כט עמלק יושב, בארץ הנגב; והחתי והיבוסי והאמרי, יושב בהר, והכנעני יושב על-הים, ועל יד הירדן.  יג,ל ויהס כלב את-העם, אל-משה; ויאמר, עלה נעלה וירשנו אתה--כי-יכול נוכל, לה.  יג,לא והאנשים אשר-עלו עמו, אמרו, לא נוכל, לעלות אל-העם:  כי-חזק הוא, ממנו.  יג,לב ויציאו דבת הארץ, אשר תרו אתה, אל-בני ישראל, לאמר:  הארץ אשר עברנו בה לתור אתה, ארץ אכלת יושביה הוא, וכל-העם אשר-ראינו בתוכה, אנשי מדות.  יג,לג ושם ראינו, את-הנפילים בני ענק--מן-הנפלים; ונהי בעינינו כחגבים, וכן היינו בעיניהם.  יד,א ותשא, כל-העדה, ויתנו, את-קולם; ויבכו העם, בלילה ההוא.  יד,ב וילנו על-משה ועל-אהרן, כל בני ישראל; ויאמרו אלהם כל-העדה, לו-מתנו בארץ מצרים, או במדבר הזה, לו-מתנו.  יד,ג ולמה יהוה מביא אתנו אל-הארץ הזאת, לנפל בחרב--נשינו וטפנו, יהיו לבז; הלוא טוב לנו, שוב מצרימה.  יד,ד ויאמרו, איש אל-אחיו:  נתנה ראש, ונשובה מצרימה.  יד,ה ויפל משה ואהרן, על-פניהם, לפני, כל-קהל עדת בני ישראל.  יד,ו ויהושע בן-נון, וכלב בן-יפנה, מן-התרים, את-הארץ--קרעו, בגדיהם.  יד,ז ויאמרו, אל-כל-עדת בני-ישראל לאמר:  הארץ, אשר עברנו בה לתור אתה--טובה הארץ, מאד מאד.  יד,ח אם-חפץ בנו, יהוה--והביא אתנו אל-הארץ הזאת, ונתנה לנו:  ארץ, אשר-הוא זבת חלב ודבש.  יד,ט אך ביהוה, אל-תמרדו, ואתם אל-תיראו את-עם הארץ, כי לחמנו הם; סר צלם מעליהם ויהוה אתנו, אל-תיראם.  יד,י ויאמרו, כל-העדה, לרגום אתם, באבנים; וכבוד יהוה, נראה באהל מועד, אל-כל-בני, ישראל.  {פ}
יד,יא ויאמר יהוה אל-משה, עד-אנה ינאצני העם הזה; ועד-אנה, לא-יאמינו בי, בכל האתות, אשר עשיתי בקרבו.  יד,יב אכנו בדבר, ואורשנו; ואעשה, אתך, לגוי-גדול ועצום, ממנו.  יד,יג ויאמר משה, אל-יהוה:  ושמעו מצרים, כי-העלית בכחך את-העם הזה מקרבו.  יד,יד ואמרו, אל-יושב הארץ הזאת, שמעו כי-אתה יהוה, בקרב העם הזה:  אשר-עין בעין נראה אתה יהוה, ועננך עמד עלהם, ובעמד ענן אתה הלך לפניהם יומם, ובעמוד אש לילה.  יד,טו והמתה את-העם הזה, כאיש אחד; ואמרו, הגוים, אשר-שמעו את-שמעך, לאמר.  יד,טז מבלתי יכלת יהוה, להביא את-העם הזה, אל-הארץ, אשר-נשבע להם; וישחטם, במדבר.  יד,יז ועתה, יגדל-נא כח אדני, כאשר דברת, לאמר.  יד,יח יהוה, ארך אפים ורב-חסד, נשא עו‍ן, ופשע; ונקה, לא ינקה--פקד עו‍ן אבות על-בנים, על-שלשים ועל-רבעים.  יד,יט סלח-נא, לעו‍ן העם הזה--כגדל חסדך; וכאשר נשאתה לעם הזה, ממצרים ועד-הנה.  יד,כ ויאמר יהוה, סלחתי כדברך.  יד,כא ואולם, חי-אני:  וימלא כבוד-יהוה, את-כל-הארץ.  יד,כב כי כל-האנשים, הראים את-כבדי ואת-אתתי, אשר-עשיתי במצרים, ובמדבר; וינסו אתי, זה עשר פעמים, ולא שמעו, בקולי.  יד,כג אם-יראו, את-הארץ, אשר נשבעתי, לאבתם; וכל-מנאצי, לא יראוה.  יד,כד ועבדי כלב, עקב היתה רוח אחרת עמו, וימלא, אחרי--והביאתיו, אל-הארץ אשר-בא שמה, וזרעו, יורשנה.  יד,כה והעמלקי והכנעני, יושב בעמק; מחר, פנו וסעו לכם המדבר--דרך ים-סוף.  {פ}
יד,כו וידבר יהוה, אל-משה ואל-אהרן לאמר.  יד,כז עד-מתי, לעדה הרעה הזאת, אשר המה מלינים, עלי; את-תלנות בני ישראל, אשר המה מלינים עלי--שמעתי.  יד,כח אמר אלהם, חי-אני נאם-יהוה, אם-לא, כאשר דברתם באזני:  כן, אעשה לכם.  יד,כט במדבר הזה יפלו פגריכם וכל-פקדיכם, לכל-מספרכם, מבן עשרים שנה, ומעלה:  אשר הלינתם, עלי.  יד,ל אם-אתם, תבאו אל-הארץ, אשר נשאתי את-ידי, לשכן אתכם בה--כי אם-כלב בן-יפנה, ויהושע בן-נון.  יד,לא וטפכם--אשר אמרתם, לבז יהיה:  והביאתי אתם--וידעו את-הארץ, אשר מאסתם בה.  יד,לב ופגריכם, אתם--יפלו, במדבר הזה.  יד,לג ובניכם יהיו רעים במדבר, ארבעים שנה, ונשאו, את-זנותיכם--עד-תם פגריכם, במדבר.  יד,לד במספר הימים אשר-תרתם את-הארץ, ארבעים יום--יום לשנה יום לשנה תשאו את-עו‍נתיכם, ארבעים שנה; וידעתם, את-תנואתי.  יד,לה אני יהוה, דברתי, אם-לא זאת אעשה לכל-העדה הרעה הזאת, הנועדים עלי; במדבר הזה יתמו, ושם ימתו.  יד,לו והאנשים, אשר-שלח משה לתור את-הארץ; וישבו, וילונו (וילינו) עליו את-כל-העדה, להוציא דבה, על-הארץ.  יד,לז וימתו, האנשים, מוצאי דבת-הארץ, רעה--במגפה, לפני יהוה.  יד,לח ויהושע בן-נון, וכלב בן-יפנה, חיו מן-האנשים ההם, ההלכים לתור את-הארץ.  יד,לט וידבר משה את-הדברים האלה, אל-כל-בני ישראל; ויתאבלו העם, מאד.  יד,מ וישכמו בבקר, ויעלו אל-ראש-ההר לאמר:  הננו, ועלינו אל-המקום אשר-אמר יהוה--כי חטאנו.  יד,מא ויאמר משה, למה זה אתם עברים את-פי יהוה; והוא, לא תצלח.  יד,מב אל-תעלו, כי אין יהוה בקרבכם; ולא, תנגפו, לפני, איביכם.  יד,מג כי העמלקי והכנעני שם לפניכם, ונפלתם בחרב:  כי-על-כן שבתם מאחרי יהוה, ולא-יהיה יהוה עמכם.  יד,מד ויעפלו, לעלות אל-ראש ההר; וארון ברית-יהוה ומשה, לא-משו מקרב המחנה.  יד,מה וירד העמלקי והכנעני, הישב בהר ההוא; ויכום ויכתום, עד-החרמה.  {פ}
טו,א וידבר יהוה, אל-משה לאמר.  טו,ב דבר אל-בני ישראל, ואמרת אלהם:  כי תבאו, אל-ארץ מושבתיכם, אשר אני, נתן לכם.  טו,ג ועשיתם אשה ליהוה, עלה או-זבח, לפלא-נדר או בנדבה, או במעדיכם--לעשות ריח ניחח, ליהוה, מן-הבקר, או מן-הצאן.  טו,ד והקריב המקריב קרבנו, ליהוה--מנחה, סלת עשרון, בלול, ברבעית ההין שמן.  טו,ה ויין לנסך רביעית ההין, תעשה על-העלה או לזבח--לכבש, האחד.  טו,ו או לאיל תעשה מנחה, סלת שני עשרנים, בלולה בשמן, שלשית ההין.  טו,ז ויין לנסך, שלשית ההין--תקריב ריח-ניחח, ליהוה.  טו,ח וכי-תעשה בן-בקר, עלה או-זבח, לפלא-נדר או-שלמים, ליהוה.  טו,ט והקריב על-בן-הבקר מנחה, סלת שלשה עשרנים, בלול בשמן, חצי ההין.  טו,י ויין תקריב לנסך, חצי ההין--אשה ריח-ניחח, ליהוה.  טו,יא ככה יעשה, לשור האחד, או, לאיל האחד; או-לשה בכבשים, או בעזים.  טו,יב כמספר, אשר תעשו--ככה תעשו לאחד, כמספרם.  טו,יג כל-האזרח יעשה-ככה, את-אלה, להקריב אשה ריח-ניחח, ליהוה.  טו,יד וכי-יגור אתכם גר או אשר-בתוככם, לדרתיכם, ועשה אשה ריח-ניחח, ליהוה--כאשר תעשו, כן יעשה.  טו,טו הקהל, חקה אחת לכם ולגר הגר:  חקת עולם לדרתיכם, ככם כגר יהיה לפני יהוה.  טו,טז תורה אחת ומשפט אחד, יהיה לכם, ולגר, הגר אתכם.  {פ}
טו,יז וידבר יהוה, אל-משה לאמר.  טו,יח דבר אל-בני ישראל, ואמרת אלהם:  בבאכם, אל-הארץ, אשר אני מביא אתכם, שמה.  טו,יט והיה, באכלכם מלחם הארץ--תרימו תרומה, ליהוה.  טו,כ ראשית, ערסתכם--חלה, תרימו תרומה:  כתרומת גרן, כן תרימו אתה.  טו,כא מראשית, ערסתיכם, תתנו ליהוה, תרומה--לדרתיכם.  {ס}  טו,כב וכי תשגו--ולא תעשו, את כל-המצו‍ת האלה:  אשר-דבר יהוה, אל-משה.  טו,כג את כל-אשר צוה יהוה אליכם, ביד-משה:  מן-היום אשר צוה יהוה, והלאה--לדרתיכם.  טו,כד והיה, אם מעיני העדה נעשתה לשגגה, ועשו כל-העדה פר בן-בקר אחד לעלה לריח ניחח ליהוה, ומנחתו ונסכו כמשפט; ושעיר-עזים אחד, לחטת.  טו,כה וכפר הכהן, על-כל-עדת בני ישראל--ונסלח להם:  כי-שגגה הוא--והם הביאו את-קרבנם אשה ליהוה וחטאתם לפני יהוה, על-שגגתם.  טו,כו ונסלח, לכל-עדת בני ישראל, ולגר, הגר בתוכם:  כי לכל-העם, בשגגה.  {ס}  טו,כז ואם-נפש אחת, תחטא בשגגה--והקריבה עז בת-שנתה, לחטאת.  טו,כח וכפר הכהן, על-הנפש השגגת בחטאה בשגגה--לפני יהוה:  לכפר עליו, ונסלח לו.  טו,כט האזרח בבני ישראל, ולגר הגר בתוכם--תורה אחת יהיה לכם, לעשה בשגגה.  טו,ל והנפש אשר-תעשה ביד רמה, מן-האזרח ומן-הגר--את-יהוה, הוא מגדף; ונכרתה הנפש ההוא, מקרב עמה.  טו,לא כי דבר-יהוה בזה, ואת-מצותו הפר; הכרת תכרת הנפש ההוא, עו‍נה בה.  {פ}
טו,לב ויהיו בני-ישראל, במדבר; וימצאו, איש מקשש עצים--ביום השבת.  טו,לג ויקריבו אתו, המצאים אתו מקשש עצים--אל-משה, ואל-אהרן, ואל, כל-העדה.  טו,לד ויניחו אתו, במשמר:  כי לא פרש, מה-יעשה לו.  {ס}  טו,לה ויאמר יהוה אל-משה, מות יומת האיש; רגום אתו באבנים כל-העדה, מחוץ למחנה.  טו,לו ויציאו אתו כל-העדה, אל-מחוץ למחנה, וירגמו אתו באבנים, וימת:  כאשר צוה יהוה, את-משה.  {פ}
טו,לז ויאמר יהוה, אל-משה לאמר.  טו,לח דבר אל-בני ישראל, ואמרת אלהם, ועשו להם ציצת על-כנפי בגדיהם, לדרתם; ונתנו על-ציצת הכנף, פתיל תכלת.  טו,לט והיה לכם, לציצת, וראיתם אתו וזכרתם את-כל-מצו‍ת יהוה, ועשיתם אתם; ולא-תתורו אחרי לבבכם, ואחרי עיניכם, אשר-אתם זנים, אחריהם.  טו,מ למען תזכרו, ועשיתם את-כל-מצו‍תי; והייתם קדשים, לאלהיכם.  טו,מא אני יהוה אלהיכם, אשר הוצאתי אתכם מארץ מצרים, להיות לכם, לאלהים:  אני, יהוה אלהיכם.  {פ}
טז,א ויקח קרח, בן-יצהר בן-קהת בן-לוי; ודתן ואבירם בני אליאב, ואון בן-פלת--בני ראובן.  טז,ב ויקמו לפני משה, ואנשים מבני-ישראל חמשים ומאתים, נשיאי עדה קראי מועד, אנשי-שם.  טז,ג ויקהלו על-משה ועל-אהרן, ויאמרו אלהם רב-לכם--כי כל-העדה כלם קדשים, ובתוכם יהוה; ומדוע תתנשאו, על-קהל יהוה.  טז,ד וישמע משה, ויפל על-פניו.  טז,ה וידבר אל-קרח ואל-כל-עדתו, לאמר, בקר וידע יהוה את-אשר-לו ואת-הקדוש, והקריב אליו; ואת אשר יבחר-בו, יקריב אליו.  טז,ו זאת, עשו:  קחו-לכם מחתות, קרח וכל-עדתו.  טז,ז ותנו בהן אש ושימו עליהן קטרת לפני יהוה, מחר, והיה האיש אשר-יבחר יהוה, הוא הקדוש; רב-לכם, בני לוי.  טז,ח ויאמר משה, אל-קרח:  שמעו-נא, בני לוי.  טז,ט המעט מכם, כי-הבדיל אלהי ישראל אתכם מעדת ישראל, להקריב אתכם, אליו--לעבד, את-עבדת משכן יהוה, ולעמד לפני העדה, לשרתם.  טז,י ויקרב, אתך, ואת-כל-אחיך בני-לוי, אתך; ובקשתם, גם-כהנה.  טז,יא לכן, אתה וכל-עדתך--הנעדים, על-יהוה; ואהרן מה-הוא, כי תלונו (תלינו) עליו.  טז,יב וישלח משה, לקרא לדתן ולאבירם בני אליאב; ויאמרו, לא נעלה.  טז,יג המעט, כי העליתנו מארץ זבת חלב ודבש, להמיתנו, במדבר:  כי-תשתרר עלינו, גם-השתרר.  טז,יד אף לא אל-ארץ זבת חלב ודבש, הביאתנו, ותתן-לנו, נחלת שדה וכרם; העיני האנשים ההם, תנקר--לא נעלה.  טז,טו ויחר למשה, מאד, ויאמר אל-יהוה, אל-תפן אל-מנחתם; לא חמור אחד מהם, נשאתי, ולא הרעתי, את-אחד מהם.  טז,טז ויאמר משה, אל-קרח, אתה וכל-עדתך, היו לפני יהוה:  אתה והם ואהרן, מחר.  טז,יז וקחו איש מחתתו, ונתתם עליהם קטרת, והקרבתם לפני יהוה איש מחתתו, חמשים ומאתים מחתת; ואתה ואהרן, איש מחתתו.  טז,יח ויקחו איש מחתתו, ויתנו עליהם אש, וישימו עליהם, קטרת; ויעמדו, פתח אהל מועד--ומשה ואהרן.  טז,יט ויקהל עליהם קרח את-כל-העדה, אל-פתח אהל מועד; וירא כבוד-יהוה, אל-כל-העדה.  {ס}  טז,כ וידבר יהוה, אל-משה ואל-אהרן לאמר.  טז,כא הבדלו, מתוך העדה הזאת; ואכלה אתם, כרגע.  טז,כב ויפלו על-פניהם, ויאמרו, אל, אלהי הרוחת לכל-בשר:  האיש אחד יחטא, ועל כל-העדה תקצף.  {ס}  טז,כג וידבר יהוה, אל-משה לאמר.  טז,כד דבר אל-העדה, לאמר:  העלו, מסביב, למשכן-קרח, דתן ואבירם.  טז,כה ויקם משה, וילך אל-דתן ואבירם; וילכו אחריו, זקני ישראל.  טז,כו וידבר אל-העדה לאמר, סורו נא מעל אהלי האנשים הרשעים האלה, ואל-תגעו, בכל-אשר להם:  פן-תספו, בכל-חטאתם.  טז,כז ויעלו, מעל משכן-קרח דתן ואבירם--מסביב; ודתן ואבירם יצאו נצבים, פתח אהליהם, ונשיהם ובניהם, וטפם.  טז,כח ויאמר, משה, בזאת תדעון, כי-יהוה שלחני לעשות את כל-המעשים האלה:  כי-לא, מלבי.  טז,כט אם-כמות כל-האדם, ימתון אלה, ופקדת כל-האדם, יפקד עליהם--לא יהוה, שלחני.  טז,ל ואם-בריאה יברא יהוה, ופצתה האדמה את-פיה ובלעה אתם ואת-כל-אשר להם, וירדו חיים, שאלה--וידעתם, כי נאצו האנשים האלה את-יהוה.  טז,לא ויהי, ככלתו, לדבר, את כל-הדברים האלה; ותבקע האדמה, אשר תחתיהם.  טז,לב ותפתח הארץ את-פיה, ותבלע אתם ואת-בתיהם, ואת כל-האדם אשר לקרח, ואת כל-הרכוש.  טז,לג וירדו הם וכל-אשר להם, חיים--שאלה; ותכס עליהם הארץ, ויאבדו מתוך הקהל.  טז,לד וכל-ישראל, אשר סביבתיהם--נסו לקלם:  כי אמרו, פן-תבלענו הארץ.  טז,לה ואש יצאה, מאת יהוה; ותאכל, את החמשים ומאתים איש, מקריבי, הקטרת.  {ס}  יז,א וידבר יהוה, אל-משה לאמר.  יז,ב אמר אל-אלעזר בן-אהרן הכהן, וירם את-המחתת מבין השרפה, ואת-האש, זרה-הלאה:  כי, קדשו.  יז,ג את מחתות החטאים האלה בנפשתם, ועשו אתם רקעי פחים צפוי למזבח--כי-הקריבם לפני-יהוה, ויקדשו; ויהיו לאות, לבני ישראל.  יז,ד ויקח אלעזר הכהן, את מחתות הנחשת, אשר הקריבו, השרפים; וירקעום, צפוי למזבח.  יז,ה זכרון לבני ישראל, למען אשר לא-יקרב איש זר אשר לא מזרע אהרן הוא, להקטיר קטרת, לפני יהוה; ולא-יהיה כקרח וכעדתו, כאשר דבר יהוה ביד-משה לו.  {פ}
יז,ו וילנו כל-עדת בני-ישראל, ממחרת, על-משה ועל-אהרן, לאמר:  אתם המתם, את-עם יהוה.  יז,ז ויהי, בהקהל העדה על-משה ועל-אהרן, ויפנו אל-אהל מועד, והנה כסהו הענן; וירא, כבוד יהוה.  יז,ח ויבא משה ואהרן, אל-פני אהל מועד.  {ס}  יז,ט וידבר יהוה, אל-משה לאמר.  יז,י הרמו, מתוך העדה הזאת, ואכלה אתם, כרגע; ויפלו, על-פניהם.  יז,יא ויאמר משה אל-אהרן, קח את-המחתה ותן-עליה אש מעל המזבח ושים קטרת, והולך מהרה אל-העדה, וכפר עליהם:  כי-יצא הקצף מלפני יהוה, החל הנגף.  יז,יב ויקח אהרן כאשר דבר משה, וירץ אל-תוך הקהל, והנה החל הנגף, בעם; ויתן, את-הקטרת, ויכפר, על-העם.  יז,יג ויעמד בין-המתים, ובין החיים; ותעצר, המגפה.  יז,יד ויהיו, המתים במגפה, ארבעה עשר אלף, ושבע מאות--מלבד המתים, על-דבר-קרח.  יז,טו וישב אהרן אל-משה, אל-פתח אהל מועד; והמגפה, נעצרה.  {פ}
יז,טז וידבר יהוה, אל-משה לאמר.  יז,יז דבר אל-בני ישראל, וקח מאתם מטה מטה לבית אב מאת כל-נשיאהם לבית אבתם--שנים עשר, מטות:  איש את-שמו, תכתב על-מטהו.  יז,יח ואת שם אהרן, תכתב על-מטה לוי:  כי מטה אחד, לראש בית אבותם.  יז,יט והנחתם, באהל מועד--לפני, העדות, אשר אועד לכם, שמה.  יז,כ והיה, האיש אשר אבחר-בו--מטהו יפרח; והשכתי מעלי, את-תלנות בני ישראל, אשר הם מלינם, עליכם.  יז,כא וידבר משה אל-בני ישראל, ויתנו אליו כל-נשיאיהם מטה לנשיא אחד מטה לנשיא אחד לבית אבתם--שנים עשר, מטות; ומטה אהרן, בתוך מטותם.  יז,כב וינח משה את-המטת, לפני יהוה, באהל, העדת.  יז,כג ויהי ממחרת, ויבא משה אל-אהל העדות, והנה פרח מטה-אהרן, לבית לוי; ויצא פרח ויצץ ציץ, ויגמל שקדים.  יז,כד ויצא משה את-כל-המטת מלפני יהוה, אל-כל-בני ישראל; ויראו ויקחו, איש מטהו.  {פ}
יז,כה ויאמר יהוה אל-משה, השב את-מטה אהרן לפני העדות, למשמרת לאות, לבני-מרי; ותכל תלונתם מעלי, ולא ימתו.  יז,כו ויעש, משה:  כאשר צוה יהוה אתו, כן עשה.  {פ}
יז,כז ויאמרו בני ישראל, אל-משה לאמר:  הן גוענו אבדנו, כלנו אבדנו.  יז,כח כל הקרב הקרב אל-משכן יהוה, ימות; האם תמנו, לגו‍ע.  {ס}  יח,א ויאמר יהוה, אל-אהרן, אתה ובניך ובית-אביך אתך, תשאו את-עו‍ן המקדש; ואתה ובניך אתך, תשאו את-עו‍ן כהנתכם.  יח,ב וגם את-אחיך מטה לוי שבט אביך, הקרב אתך, וילוו עליך, וישרתוך; ואתה ובניך אתך, לפני אהל העדת.  יח,ג ושמרו, משמרתך, ומשמרת, כל-האהל:  אך אל-כלי הקדש ואל-המזבח לא יקרבו, ולא-ימתו גם-הם גם-אתם.  יח,ד ונלוו עליך--ושמרו את-משמרת אהל מועד, לכל עבדת האהל; וזר, לא-יקרב אליכם.  יח,ה ושמרתם, את משמרת הקדש, ואת, משמרת המזבח; ולא-יהיה עוד קצף, על-בני ישראל.  יח,ו ואני, הנה לקחתי את-אחיכם הלוים, מתוך, בני ישראל--לכם מתנה נתנים, ליהוה, לעבד, את-עבדת אהל מועד.  יח,ז ואתה ובניך אתך תשמרו את-כהנתכם לכל-דבר המזבח, ולמבית לפרכת--ועבדתם; עבדת מתנה, אתן את-כהנתכם, והזר הקרב, יומת.  {פ}
יח,ח וידבר יהוה, אל-אהרן, ואני הנה נתתי לך, את-משמרת תרומתי:  לכל-קדשי בני-ישראל לך נתתים למשחה, ולבניך--לחק-עולם.  יח,ט זה-יהיה לך מקדש הקדשים, מן-האש:  כל-קרבנם לכל-מנחתם ולכל-חטאתם, ולכל-אשמם אשר ישיבו לי--קדש קדשים לך הוא, ולבניך.  יח,י בקדש הקדשים, תאכלנו; כל-זכר יאכל אתו, קדש יהיה-לך.  יח,יא וזה-לך תרומת מתנם, לכל-תנופת בני ישראל--לך נתתים ולבניך ולבנתיך אתך, לחק-עולם:  כל-טהור בביתך, יאכל אתו.  יח,יב כל חלב יצהר, וכל-חלב תירוש ודגן--ראשיתם אשר-יתנו ליהוה, לך נתתים.  יח,יג בכורי כל-אשר בארצם, אשר-יביאו ליהוה--לך יהיה:  כל-טהור בביתך, יאכלנו.  יח,יד כל-חרם בישראל, לך יהיה.  יח,טו כל-פטר רחם לכל-בשר אשר-יקריבו ליהוה, באדם ובבהמה--יהיה-לך:  אך פדה תפדה, את בכור האדם, ואת בכור-הבהמה הטמאה, תפדה.  יח,טז ופדויו, מבן-חדש תפדה, בערכך, כסף חמשת שקלים בשקל הקדש:  עשרים גרה, הוא.  יח,יז אך בכור-שור או-בכור כשב או-בכור עז, לא תפדה--קדש הם:  את-דמם תזרק על-המזבח, ואת-חלבם תקטיר--אשה לריח ניחח, ליהוה.  יח,יח ובשרם, יהיה-לך:  כחזה התנופה וכשוק הימין, לך יהיה.  יח,יט כל תרומת הקדשים, אשר ירימו בני-ישראל ליהוה--נתתי לך ולבניך ולבנתיך אתך, לחק-עולם:  ברית מלח עולם הוא לפני יהוה, לך ולזרעך אתך.  יח,כ ויאמר יהוה אל-אהרן, בארצם לא תנחל, וחלק, לא-יהיה לך בתוכם:  אני חלקך ונחלתך, בתוך בני ישראל.  {ס}  יח,כא ולבני לוי, הנה נתתי כל-מעשר בישראל לנחלה, חלף עבדתם אשר-הם עבדים, את-עבדת אהל מועד.  יח,כב ולא-יקרבו עוד בני ישראל, אל-אהל מועד, לשאת חטא, למות.  יח,כג ועבד הלוי הוא, את-עבדת אהל מועד, והם, ישאו עו‍נם:  חקת עולם, לדרתיכם, ובתוך בני ישראל, לא ינחלו נחלה.  יח,כד כי את-מעשר בני-ישראל, אשר ירימו ליהוה תרומה, נתתי ללוים, לנחלה; על-כן, אמרתי להם, בתוך בני ישראל, לא ינחלו נחלה.  {פ}
יח,כה וידבר יהוה, אל-משה לאמר.  יח,כו ואל-הלוים תדבר, ואמרת אלהם, כי-תקחו מאת בני-ישראל את-המעשר אשר נתתי לכם מאתם, בנחלתכם--והרמתם ממנו תרומת יהוה, מעשר מן-המעשר.  יח,כז ונחשב לכם, תרומתכם--כדגן, מן-הגרן, וכמלאה, מן-היקב.  יח,כח כן תרימו גם-אתם, תרומת יהוה, מכל מעשרתיכם, אשר תקחו מאת בני ישראל; ונתתם ממנו את-תרומת יהוה, לאהרן הכהן.  יח,כט מכל, מתנתיכם, תרימו, את כל-תרומת יהוה:  מכל-חלבו--את-מקדשו, ממנו.  יח,ל ואמרת, אלהם:  בהרימכם את-חלבו, ממנו, ונחשב ללוים, כתבואת גרן וכתבואת יקב.  יח,לא ואכלתם אתו בכל-מקום, אתם וביתכם:  כי-שכר הוא לכם, חלף עבדתכם באהל מועד.  יח,לב ולא-תשאו עליו חטא, בהרימכם את-חלבו ממנו; ואת-קדשי בני-ישראל לא תחללו, ולא תמותו.  {פ}
יט,א וידבר יהוה, אל-משה ואל-אהרן לאמר.  יט,ב זאת חקת התורה, אשר-צוה יהוה לאמר:  דבר אל-בני ישראל, ויקחו אליך פרה אדמה תמימה אשר אין-בה מום, אשר לא-עלה עליה, על.  יט,ג ונתתם אתה, אל-אלעזר הכהן; והוציא אתה אל-מחוץ למחנה, ושחט אתה לפניו.  יט,ד ולקח אלעזר הכהן, מדמה--באצבעו; והזה אל-נכח פני אהל-מועד, מדמה--שבע פעמים.  יט,ה ושרף את-הפרה, לעיניו:  את-ערה ואת-בשרה ואת-דמה, על-פרשה ישרף.  יט,ו ולקח הכהן, עץ ארז ואזוב--ושני תולעת; והשליך, אל-תוך שרפת הפרה.  יט,ז וכבס בגדיו הכהן, ורחץ בשרו במים, ואחר, יבא אל-המחנה; וטמא הכהן, עד-הערב.  יט,ח והשרף אתה--יכבס בגדיו במים, ורחץ בשרו במים; וטמא, עד-הערב.  יט,ט ואסף איש טהור, את אפר הפרה, והניח מחוץ למחנה, במקום טהור; והיתה לעדת בני-ישראל למשמרת, למי נדה--חטאת הוא.  יט,י וכבס האסף את-אפר הפרה, את-בגדיו, וטמא, עד-הערב; והיתה לבני ישראל, ולגר הגר בתוכם--לחקת עולם.  יט,יא הנגע במת, לכל-נפש אדם--וטמא, שבעת ימים.  יט,יב הוא יתחטא-בו ביום השלישי, וביום השביעי--יטהר; ואם-לא יתחטא ביום השלישי, וביום השביעי--לא יטהר.  יט,יג כל-הנגע במת בנפש האדם אשר-ימות ולא יתחטא, את-משכן יהוה טמא--ונכרתה הנפש ההוא, מישראל:  כי מי נדה לא-זרק עליו, טמא יהיה--עוד, טמאתו בו.  יט,יד זאת, התורה, אדם, כי-ימות באהל:  כל-הבא אל-האהל וכל-אשר באהל, יטמא שבעת ימים.  יט,טו וכל כלי פתוח, אשר אין-צמיד פתיל עליו--טמא, הוא.  יט,טז וכל אשר-יגע על-פני השדה, בחלל-חרב או במת, או-בעצם אדם, או בקבר--יטמא, שבעת ימים.  יט,יז ולקחו, לטמא, מעפר, שרפת החטאת; ונתן עליו מים חיים, אל-כלי.  יט,יח ולקח אזוב וטבל במים, איש טהור, והזה על-האהל ועל-כל-הכלים, ועל-הנפשות אשר היו-שם; ועל-הנגע, בעצם או בחלל, או במת, או בקבר.  יט,יט והזה הטהר על-הטמא, ביום השלישי וביום השביעי; וחטאו ביום השביעי, וכבס בגדיו ורחץ במים וטהר בערב.  יט,כ ואיש אשר-יטמא ולא יתחטא, ונכרתה הנפש ההוא מתוך הקהל:  כי את-מקדש יהוה טמא, מי נדה לא-זרק עליו--טמא הוא.  יט,כא והיתה להם, לחקת עולם; ומזה מי-הנדה, יכבס בגדיו, והנגע במי הנדה, יטמא עד-הערב.  יט,כב וכל אשר-יגע-בו הטמא, יטמא; והנפש הנגעת, תטמא עד-הערב.  {פ}
כ,א ויבאו בני-ישראל כל-העדה מדבר-צן, בחדש הראשון, וישב העם, בקדש; ותמת שם מרים, ותקבר שם.  כ,ב ולא-היה מים, לעדה; ויקהלו, על-משה ועל-אהרן.  כ,ג וירב העם, עם-משה; ויאמרו לאמר, ולו גוענו בגוע אחינו לפני יהוה.  כ,ד ולמה הבאתם את-קהל יהוה, אל-המדבר הזה, למות שם, אנחנו ובעירנו.  כ,ה ולמה העליתנו, ממצרים, להביא אתנו, אל-המקום הרע הזה:  לא מקום זרע, ותאנה וגפן ורמון, ומים אין, לשתות.  כ,ו ויבא משה ואהרן מפני הקהל, אל-פתח אהל מועד, ויפלו, על-פניהם; וירא כבוד-יהוה, אליהם.  {פ}
כ,ז וידבר יהוה, אל-משה לאמר.  כ,ח קח את-המטה, והקהל את-העדה אתה ואהרן אחיך, ודברתם אל-הסלע לעיניהם, ונתן מימיו; והוצאת להם מים מן-הסלע, והשקית את-העדה ואת-בעירם.  כ,ט ויקח משה את-המטה, מלפני יהוה, כאשר, צוהו.  כ,י ויקהלו משה ואהרן, את-הקהל--אל-פני הסלע; ויאמר להם, שמעו-נא המרים--המן-הסלע הזה, נוציא לכם מים.  כ,יא וירם משה את-ידו, ויך את-הסלע במטהו--פעמים; ויצאו מים רבים, ותשת העדה ובעירם.  {ס}  כ,יב ויאמר יהוה, אל-משה ואל-אהרן, יען לא-האמנתם בי, להקדישני לעיני בני ישראל--לכן, לא תביאו את-הקהל הזה, אל-הארץ, אשר-נתתי להם.  כ,יג המה מי מריבה, אשר-רבו בני-ישראל את-יהוה; ויקדש, בם.  {ס}  כ,יד וישלח משה מלאכים מקדש, אל-מלך אדום:  כה אמר, אחיך ישראל, אתה ידעת, את כל-התלאה אשר מצאתנו.  כ,טו וירדו אבתינו מצרימה, ונשב במצרים ימים רבים; וירעו לנו מצרים, ולאבתינו.  כ,טז ונצעק אל-יהוה, וישמע קלנו, וישלח מלאך, ויצאנו ממצרים; והנה אנחנו בקדש, עיר קצה גבולך.  כ,יז נעברה-נא בארצך, לא נעבר בשדה ובכרם, ולא נשתה, מי באר:  דרך המלך נלך, לא נטה ימין ושמאול, עד אשר-נעבר, גבלך.  כ,יח ויאמר אליו אדום, לא תעבר בי--פן-בחרב, אצא לקראתך.  כ,יט ויאמרו אליו בני-ישראל, במסלה נעלה, ואם-מימיך נשתה אני ומקני, ונתתי מכרם; רק אין-דבר, ברגלי אעברה.  כ,כ ויאמר, לא תעבר; ויצא אדום לקראתו, בעם כבד וביד חזקה.  כ,כא וימאן אדום, נתן את-ישראל, עבר, בגבלו; ויט ישראל, מעליו.  {פ}
כ,כב ויסעו, מקדש; ויבאו בני-ישראל כל-העדה, הר ההר.  כ,כג ויאמר יהוה אל-משה ואל-אהרן, בהר ההר, על-גבול ארץ-אדום, לאמר.  כ,כד יאסף אהרן, אל-עמיו, כי לא יבא אל-הארץ, אשר נתתי לבני ישראל--על אשר-מריתם את-פי, למי מריבה.  כ,כה קח, את-אהרן, ואת-אלעזר, בנו; והעל אתם, הר ההר.  כ,כו והפשט את-אהרן את-בגדיו, והלבשתם את-אלעזר בנו; ואהרן יאסף, ומת שם.  כ,כז ויעש משה, כאשר צוה יהוה; ויעלו אל-הר ההר, לעיני כל-העדה.  כ,כח ויפשט משה את-אהרן את-בגדיו, וילבש אתם את-אלעזר בנו, וימת אהרן שם, בראש ההר; וירד משה ואלעזר, מן-ההר.  כ,כט ויראו, כל-העדה, כי גוע, אהרן; ויבכו את-אהרן שלשים יום, כל בית ישראל.  {ס}  כא,א וישמע הכנעני מלך-ערד, ישב הנגב, כי בא ישראל, דרך האתרים; וילחם, בישראל, וישב ממנו, שבי.  כא,ב וידר ישראל נדר ליהוה, ויאמר:  אם-נתן תתן את-העם הזה, בידי--והחרמתי, את-עריהם.  כא,ג וישמע יהוה בקול ישראל, ויתן את-הכנעני, ויחרם אתהם, ואת-עריהם; ויקרא שם-המקום, חרמה.  {פ}
כא,ד ויסעו מהר ההר, דרך ים-סוף, לסבב, את-ארץ אדום; ותקצר נפש-העם, בדרך.  כא,ה וידבר העם, באלהים ובמשה, למה העליתנו ממצרים, למות במדבר:  כי אין לחם, ואין מים, ונפשנו קצה, בלחם הקלקל.  כא,ו וישלח יהוה בעם, את הנחשים השרפים, וינשכו, את-העם; וימת עם-רב, מישראל.  כא,ז ויבא העם אל-משה ויאמרו חטאנו, כי-דברנו ביהוה ובך--התפלל אל-יהוה, ויסר מעלינו את-הנחש; ויתפלל משה, בעד העם.  כא,ח ויאמר יהוה אל-משה, עשה לך שרף, ושים אתו, על-נס; והיה, כל-הנשוך, וראה אתו, וחי.  כא,ט ויעש משה נחש נחשת, וישמהו על-הנס; והיה, אם-נשך הנחש את-איש--והביט אל-נחש הנחשת, וחי.  כא,י ויסעו, בני ישראל; ויחנו, באבת.  כא,יא ויסעו, מאבת; ויחנו בעיי העברים, במדבר אשר על-פני מואב, ממזרח, השמש.  כא,יב משם, נסעו; ויחנו, בנחל זרד.  כא,יג משם, נסעו, ויחנו מעבר ארנון אשר במדבר, היצא מגבל האמרי:  כי ארנון גבול מואב, בין מואב ובין האמרי.  כא,יד על-כן, יאמר, בספר, מלחמת יהוה:  את-והב בסופה, ואת-הנחלים ארנון.  כא,טו ואשד, הנחלים, אשר נטה, לשבת ער; ונשען, לגבול מואב.  כא,טז ומשם, בארה:  הוא הבאר, אשר אמר יהוה למשה, אסף את-העם, ואתנה להם מים.  {ס}  כא,יז אז ישיר ישראל, את-השירה הזאת:  עלי באר, ענו-לה.  כא,יח באר חפרוה שרים, כרוה נדיבי העם, במחקק, במשענתם; וממדבר, מתנה.  כא,יט וממתנה, נחליאל; ומנחליאל, במות.  כא,כ ומבמות, הגיא אשר בשדה מואב--ראש, הפסגה; ונשקפה, על-פני הישימן.  {פ}
כא,כא וישלח ישראל מלאכים, אל-סיחן מלך-האמרי לאמר.  כא,כב אעברה בארצך, לא נטה בשדה ובכרם--לא נשתה, מי באר:  בדרך המלך נלך, עד אשר-נעבר גבלך.  כא,כג ולא-נתן סיחן את-ישראל, עבר בגבלו, ויאסף סיחן את-כל-עמו ויצא לקראת ישראל המדברה, ויבא יהצה; וילחם, בישראל.  כא,כד ויכהו ישראל, לפי-חרב; ויירש את-ארצו מארנן, עד-יבק עד-בני עמון--כי עז, גבול בני עמון.  כא,כה ויקח, ישראל, את כל-הערים, האלה; וישב ישראל בכל-ערי האמרי, בחשבון ובכל-בנתיה.  כא,כו כי חשבון--עיר סיחן מלך האמרי, הוא; והוא נלחם, במלך מואב הראשון, ויקח את-כל-ארצו מידו, עד-ארנן.  כא,כז על-כן יאמרו המשלים, באו חשבון; תבנה ותכונן, עיר סיחון.  כא,כח כי-אש יצאה מחשבון, להבה מקרית סיחן:  אכלה ער מואב, בעלי במות ארנן.  כא,כט אוי-לך מואב, אבדת עם-כמוש; נתן בניו פליטם ובנתיו בשבית, למלך אמרי סיחון.  כא,ל ונירם אבד חשבון, עד-דיבן; ונשים עד-נפח, אשר עד-מידבא.  כא,לא וישב, ישראל, בארץ, האמרי.  כא,לב וישלח משה לרגל את-יעזר, וילכדו בנתיה; ויירש (ויורש), את-האמרי אשר-שם.  כא,לג ויפנו, ויעלו, דרך, הבשן; ויצא עוג מלך-הבשן לקראתם הוא וכל-עמו, למלחמה--אדרעי.  כא,לד ויאמר יהוה אל-משה, אל-תירא אתו--כי בידך נתתי אתו ואת-כל-עמו, ואת-ארצו; ועשית לו--כאשר עשית לסיחן מלך האמרי, אשר יושב בחשבון.  כא,לה ויכו אתו ואת-בניו ואת-כל-עמו, עד-בלתי השאיר-לו שריד; ויירשו, את-ארצו.  כב,א ויסעו, בני ישראל; ויחנו בערבות מואב, מעבר לירדן ירחו.  {ס}  כב,ב וירא בלק, בן-צפור, את כל-אשר-עשה ישראל, לאמרי.  כב,ג ויגר מואב מפני העם, מאד--כי רב-הוא; ויקץ מואב, מפני בני ישראל.  כב,ד ויאמר מואב אל-זקני מדין, עתה ילחכו הקהל את-כל-סביבתינו, כלחך השור, את ירק השדה; ובלק בן-צפור מלך למואב, בעת ההוא.  כב,ה וישלח מלאכים אל-בלעם בן-בער, פתורה אשר על-הנהר ארץ בני-עמו--לקרא-לו:  לאמר, הנה עם יצא ממצרים הנה כסה את-עין הארץ, והוא ישב, ממלי.  כב,ו ועתה לכה-נא ארה-לי את-העם הזה, כי-עצום הוא ממני--אולי אוכל נכה-בו, ואגרשנו מן-הארץ:  כי ידעתי, את אשר-תברך מברך, ואשר תאר, יואר.  כב,ז וילכו זקני מואב, וזקני מדין, וקסמים, בידם; ויבאו, אל-בלעם, וידברו אליו, דברי בלק.  כב,ח ויאמר אליהם, לינו פה הלילה, והשבתי אתכם דבר, כאשר ידבר יהוה אלי; וישבו שרי-מואב, עם-בלעם.  כב,ט ויבא אלהים, אל-בלעם; ויאמר, מי האנשים האלה עמך.  כב,י ויאמר בלעם, אל-האלהים:  בלק בן-צפר מלך מואב, שלח אלי.  כב,יא הנה העם היצא ממצרים, ויכס את-עין הארץ; עתה, לכה קבה-לי אתו--אולי אוכל להלחם בו, וגרשתיו.  כב,יב ויאמר אלהים אל-בלעם, לא תלך עמהם; לא תאר את-העם, כי ברוך הוא.  כב,יג ויקם בלעם, בבקר, ויאמר אל-שרי בלק, לכו אל-ארצכם:  כי מאן יהוה, לתתי להלך עמכם.  כב,יד ויקומו שרי מואב, ויבאו אל-בלק; ויאמרו, מאן בלעם הלך עמנו.  כב,טו ויסף עוד, בלק, שלח שרים, רבים ונכבדים מאלה.  כב,טז ויבאו, אל-בלעם; ויאמרו לו, כה אמר בלק בן-צפור, אל-נא תמנע, מהלך אלי.  כב,יז כי-כבד אכבדך מאד, וכל אשר-תאמר אלי אעשה; ולכה-נא, קבה-לי, את, העם הזה.  כב,יח ויען בלעם, ויאמר אל-עבדי בלק, אם-יתן-לי בלק מלא ביתו, כסף וזהב--לא אוכל, לעבר את-פי יהוה אלהי, לעשות קטנה, או גדולה.  כב,יט ועתה, שבו נא בזה גם-אתם--הלילה; ואדעה, מה-יסף יהוה דבר עמי.  כב,כ ויבא אלהים אל-בלעם, לילה, ויאמר לו אם-לקרא לך באו האנשים, קום לך אתם; ואך, את-הדבר אשר-אדבר אליך--אתו תעשה.  כב,כא ויקם בלעם בבקר, ויחבש את-אתנו; וילך, עם-שרי מואב.  כב,כב ויחר-אף אלהים, כי-הולך הוא, ויתיצב מלאך יהוה בדרך, לשטן לו; והוא רכב על-אתנו, ושני נעריו עמו.  כב,כג ותרא האתון את-מלאך יהוה נצב בדרך, וחרבו שלופה בידו, ותט האתון מן-הדרך, ותלך בשדה; ויך בלעם את-האתון, להטתה הדרך.  כב,כד ויעמד מלאך יהוה, במשעול הכרמים--גדר מזה, וגדר מזה.  כב,כה ותרא האתון את-מלאך יהוה, ותלחץ אל-הקיר, ותלחץ את-רגל בלעם, אל-הקיר; ויסף, להכתה.  כב,כו ויוסף מלאך-יהוה, עבור; ויעמד במקום צר, אשר אין-דרך לנטות ימין ושמאול.  כב,כז ותרא האתון את-מלאך יהוה, ותרבץ תחת בלעם; ויחר-אף בלעם, ויך את-האתון במקל.  כב,כח ויפתח יהוה, את-פי האתון; ותאמר לבלעם, מה-עשיתי לך, כי הכיתני, זה שלש רגלים.  כב,כט ויאמר בלעם לאתון, כי התעללת בי; לו יש-חרב בידי, כי עתה הרגתיך.  כב,ל ותאמר האתון אל-בלעם, הלוא אנכי אתנך אשר-רכבת עלי מעודך עד-היום הזה--ההסכן הסכנתי, לעשות לך כה; ויאמר, לא.  כב,לא ויגל יהוה, את-עיני בלעם, וירא את-מלאך יהוה נצב בדרך, וחרבו שלפה בידו; ויקד וישתחו, לאפיו.  כב,לב ויאמר אליו, מלאך יהוה, על-מה הכית את-אתנך, זה שלוש רגלים; הנה אנכי יצאתי לשטן, כי-ירט הדרך לנגדי.  כב,לג ותראני, האתון, ותט לפני, זה שלש רגלים; אולי נטתה מפני, כי עתה גם-אתכה הרגתי ואותה החייתי.  כב,לד ויאמר בלעם אל-מלאך יהוה, חטאתי--כי לא ידעתי, כי אתה נצב לקראתי בדרך; ועתה אם-רע בעיניך, אשובה לי.  כב,לה ויאמר מלאך יהוה אל-בלעם, לך עם-האנשים, ואפס את-הדבר אשר-אדבר אליך, אתו תדבר; וילך בלעם, עם-שרי בלק.  כב,לו וישמע בלק, כי בא בלעם; ויצא לקראתו אל-עיר מואב, אשר על-גבול ארנן, אשר, בקצה הגבול.  כב,לז ויאמר בלק אל-בלעם, הלא שלח שלחתי אליך לקרא-לך--למה לא-הלכת, אלי; האמנם, לא אוכל כבדך.  כב,לח ויאמר בלעם אל-בלק, הנה-באתי אליך--עתה, היכל אוכל דבר מאומה:  הדבר, אשר ישים אלהים בפי--אתו אדבר.  כב,לט וילך בלעם, עם-בלק; ויבאו, קרית חצות.  כב,מ ויזבח בלק, בקר וצאן; וישלח לבלעם, ולשרים אשר אתו.  כב,מא ויהי בבקר--ויקח בלק את-בלעם, ויעלהו במות בעל; וירא משם, קצה העם.  כג,א ויאמר בלעם אל-בלק, בנה-לי בזה שבעה מזבחת; והכן לי בזה, שבעה פרים ושבעה אילים.  כג,ב ויעש בלק, כאשר דבר בלעם; ויעל בלק ובלעם פר ואיל, במזבח.  כג,ג ויאמר בלעם לבלק, התיצב על-עלתך, ואלכה אולי יקרה יהוה לקראתי, ודבר מה-יראני והגדתי לך; וילך, שפי.  כג,ד ויקר אלהים, אל-בלעם; ויאמר אליו, את-שבעת המזבחת ערכתי, ואעל פר ואיל, במזבח.  כג,ה וישם יהוה דבר, בפי בלעם; ויאמר שוב אל-בלק, וכה תדבר.  כג,ו וישב אליו, והנה נצב על-עלתו--הוא, וכל-שרי מואב.  כג,ז וישא משלו, ויאמר:  מן-ארם ינחני בלק מלך-מואב, מהררי-קדם--לכה ארה-לי יעקב, ולכה זעמה ישראל.  כג,ח מה אקב, לא קבה אל; ומה אזעם, לא זעם יהוה.  כג,ט כי-מראש צרים אראנו, ומגבעות אשורנו:  הן-עם לבדד ישכן, ובגוים לא יתחשב.  כג,י מי מנה עפר יעקב, ומספר את-רבע ישראל; תמת נפשי מות ישרים, ותהי אחריתי כמהו.  כג,יא ויאמר בלק אל-בלעם, מה עשית לי:  לקב איבי לקחתיך, והנה ברכת ברך.  כג,יב ויען, ויאמר:  הלא, את אשר ישים יהוה בפי--אתו אשמר, לדבר.  כג,יג ויאמר אליו בלק, לך-נא אתי אל-מקום אחר אשר תראנו משם--אפס קצהו תראה, וכלו לא תראה; וקבנו-לי, משם.  כג,יד ויקחהו שדה צפים, אל-ראש הפסגה; ויבן שבעה מזבחת, ויעל פר ואיל במזבח.  כג,טו ויאמר, אל-בלק, התיצב כה, על-עלתך; ואנכי, אקרה כה.  כג,טז ויקר יהוה אל-בלעם, וישם דבר בפיו; ויאמר שוב אל-בלק, וכה תדבר.  כג,יז ויבא אליו, והנו נצב על-עלתו, ושרי מואב, אתו; ויאמר לו בלק, מה-דבר יהוה.  כג,יח וישא משלו, ויאמר:  קום בלק ושמע, האזינה עדי בנו צפר.  כג,יט לא איש אל ויכזב, ובן-אדם ויתנחם; ההוא אמר ולא יעשה, ודבר ולא יקימנה.  כג,כ הנה ברך, לקחתי; וברך, ולא אשיבנה.  כג,כא לא-הביט און ביעקב, ולא-ראה עמל בישראל; יהוה אלהיו עמו, ותרועת מלך בו.  כג,כב אל, מוציאם ממצרים--כתועפת ראם, לו.  כג,כג כי לא-נחש ביעקב, ולא-קסם בישראל; כעת, יאמר ליעקב ולישראל, מה-פעל, אל.  כג,כד הן-עם כלביא יקום, וכארי יתנשא; לא ישכב עד-יאכל טרף, ודם-חללים ישתה.  כג,כה ויאמר בלק אל-בלעם, גם-קב לא תקבנו; גם-ברך, לא תברכנו.  כג,כו ויען בלעם, ויאמר אל-בלק:  הלא, דברתי אליך לאמר, כל אשר-ידבר יהוה, אתו אעשה.  כג,כז ויאמר בלק, אל-בלעם, לכה-נא אקחך, אל-מקום אחר; אולי יישר בעיני האלהים, וקבתו לי משם.  כג,כח ויקח בלק, את-בלעם, ראש הפעור, הנשקף על-פני הישימן.  כג,כט ויאמר בלעם אל-בלק, בנה-לי בזה שבעה מזבחת; והכן לי בזה, שבעה פרים ושבעה אילם.  כג,ל ויעש בלק, כאשר אמר בלעם; ויעל פר ואיל, במזבח.  כד,א וירא בלעם, כי טוב בעיני יהוה לברך את-ישראל, ולא-הלך כפעם-בפעם, לקראת נחשים; וישת אל-המדבר, פניו.  כד,ב וישא בלעם את-עיניו, וירא את-ישראל, שכן, לשבטיו; ותהי עליו, רוח אלהים.  כד,ג וישא משלו, ויאמר:  נאם בלעם בנו בער, ונאם הגבר שתם העין.  כד,ד נאם--שמע, אמרי-אל:  אשר מחזה שדי יחזה, נפל וגלוי עינים.  כד,ה מה-טבו אהליך, יעקב; משכנתיך, ישראל.  כד,ו כנחלים נטיו, כגנת עלי נהר; כאהלים נטע יהוה, כארזים עלי-מים.  כד,ז יזל-מים מדליו, וזרעו במים רבים; וירם מאגג מלכו, ותנשא מלכתו.  כד,ח אל מוציאו ממצרים, כתועפת ראם לו; יאכל גוים צריו, ועצמתיהם יגרם--וחציו ימחץ.  כד,ט כרע שכב כארי וכלביא, מי יקימנו; מברכיך ברוך, וארריך ארור.  כד,י ויחר-אף בלק אל-בלעם, ויספק את-כפיו; ויאמר בלק אל-בלעם, לקב איבי קראתיך, והנה ברכת ברך, זה שלש פעמים.  כד,יא ועתה, ברח-לך אל-מקומך; אמרתי כבד אכבדך, והנה מנעך יהוה מכבוד.  כד,יב ויאמר בלעם, אל-בלק:  הלא, גם אל-מלאכיך אשר-שלחת אלי--דברתי לאמר.  כד,יג אם-יתן-לי בלק מלא ביתו, כסף וזהב--לא אוכל לעבר את-פי יהוה, לעשות טובה או רעה מלבי:  אשר-ידבר יהוה, אתו אדבר.  כד,יד ועתה, הנני הולך לעמי; לכה, איעצך, אשר יעשה העם הזה לעמך, באחרית הימים.  כד,טו וישא משלו, ויאמר:  נאם בלעם בנו בער, ונאם הגבר שתם העין.  כד,טז נאם, שמע אמרי-אל, וידע, דעת עליון; מחזה שדי יחזה, נפל וגלוי עינים.  כד,יז אראנו ולא עתה, אשורנו ולא קרוב; דרך כוכב מיעקב, וקם שבט מישראל, ומחץ פאתי מואב, וקרקר כל-בני-שת.  כד,יח והיה אדום ירשה, והיה ירשה שעיר--איביו; וישראל, עשה חיל.  כד,יט וירד, מיעקב; והאביד שריד, מעיר.  כד,כ וירא, את-עמלק, וישא משלו, ויאמר:  ראשית גוים עמלק, ואחריתו עדי אבד.  כד,כא וירא, את-הקיני, וישא משלו, ויאמר:  איתן, מושבך, ושים בסלע, קנך.  כד,כב כי אם-יהיה, לבער קין--עד-מה, אשור תשבך.  כד,כג וישא משלו, ויאמר:  אוי, מי יחיה משמו אל.  כד,כד וצים מיד כתים, וענו אשור וענו-עבר; וגם-הוא, עדי אבד.  כד,כה ויקם בלעם, וילך וישב למקמו; וגם-בלק, הלך לדרכו.  {פ}
כה,א וישב ישראל, בשטים; ויחל העם, לזנות אל-בנות מואב.  כה,ב ותקראן לעם, לזבחי אלהיהן; ויאכל העם, וישתחוו לאלהיהן.  כה,ג ויצמד ישראל, לבעל פעור; ויחר-אף יהוה, בישראל.  כה,ד ויאמר יהוה אל-משה, קח את-כל-ראשי העם, והוקע אותם ליהוה, נגד השמש; וישב חרון אף-יהוה, מישראל.  כה,ה ויאמר משה, אל-שפטי ישראל:  הרגו איש אנשיו, הנצמדים לבעל פעור.  כה,ו והנה איש מבני ישראל בא, ויקרב אל-אחיו את-המדינית, לעיני משה, ולעיני כל-עדת בני-ישראל; והמה בכים, פתח אהל מועד.  כה,ז וירא, פינחס בן-אלעזר, בן-אהרן, הכהן; ויקם מתוך העדה, ויקח רמח בידו.  כה,ח ויבא אחר איש-ישראל אל-הקבה, וידקר את-שניהם--את איש ישראל, ואת-האשה אל-קבתה; ותעצר, המגפה, מעל, בני ישראל.  כה,ט ויהיו, המתים במגפה--ארבעה ועשרים, אלף.  {פ}
כה,י וידבר יהוה, אל-משה לאמר.  כה,יא פינחס בן-אלעזר בן-אהרן הכהן, השיב את-חמתי מעל בני-ישראל, בקנאו את-קנאתי, בתוכם; ולא-כליתי את-בני-ישראל, בקנאתי.  כה,יב לכן, אמר:  הנני נתן לו את-בריתי, שלום.  כה,יג והיתה לו ולזרעו אחריו, ברית כהנת עולם--תחת, אשר קנא לאלהיו, ויכפר, על-בני ישראל.  כה,יד ושם איש ישראל המכה, אשר הכה את-המדינית--זמרי, בן-סלוא:  נשיא בית-אב, לשמעני.  כה,טו ושם האשה המכה המדינית, כזבי בת-צור:  ראש אמות בית-אב במדין, הוא.  {פ}
כה,טז וידבר יהוה, אל-משה לאמר.  כה,יז צרור, את-המדינים; והכיתם, אותם.  כה,יח כי צררים הם לכם, בנכליהם אשר-נכלו לכם על-דבר-פעור; ועל-דבר כזבי בת-נשיא מדין, אחתם, המכה ביום-המגפה, על-דבר-פעור.  כו,א ויהי, אחרי המגפה;  {פ}
ויאמר יהוה אל-משה, ואל אלעזר בן-אהרן הכהן לאמר.  כו,ב שאו את-ראש כל-עדת בני-ישראל, מבן עשרים שנה ומעלה--לבית אבתם:  כל-יצא צבא, בישראל.  כו,ג וידבר משה ואלעזר הכהן, אתם--בערבת מואב:  על-ירדן ירחו, לאמר.  כו,ד מבן עשרים שנה, ומעלה, כאשר צוה יהוה את-משה ובני ישראל, היצאים מארץ מצרים.  כו,ה ראובן, בכור ישראל; בני ראובן, חנוך משפחת החנכי, לפלוא, משפחת הפלאי.  כו,ו לחצרן, משפחת החצרוני; לכרמי, משפחת הכרמי.  כו,ז אלה, משפחת הראובני; ויהיו פקדיהם, שלשה וארבעים אלף, ושבע מאות, ושלשים.  כו,ח ובני פלוא, אליאב.  כו,ט ובני אליאב, נמואל ודתן ואבירם:  הוא-דתן ואבירם קרואי (קריאי) העדה, אשר הצו על-משה ועל-אהרן בעדת-קרח, בהצתם, על-יהוה.  כו,י ותפתח הארץ את-פיה, ותבלע אתם ואת-קרח--במות העדה:  באכל האש, את חמשים ומאתים איש, ויהיו, לנס.  כו,יא ובני-קרח, לא-מתו.  {ס}  כו,יב בני שמעון, למשפחתם--לנמואל משפחת הנמואלי, לימין משפחת הימיני; ליכין, משפחת היכיני.  כו,יג לזרח, משפחת הזרחי; לשאול, משפחת השאולי.  כו,יד אלה, משפחת השמעני--שנים ועשרים אלף, ומאתים.  {ס}  כו,טו בני גד, למשפחתם--לצפון משפחת הצפוני, לחגי משפחת החגי; לשוני, משפחת השוני.  כו,טז לאזני, משפחת האזני; לערי, משפחת הערי.  כו,יז לארוד, משפחת הארודי; לאראלי--משפחת, האראלי.  כו,יח אלה משפחת בני-גד, לפקדיהם--ארבעים אלף, וחמש מאות.  {ס}  כו,יט בני יהודה, ער ואונן; וימת ער ואונן, בארץ כנען.  כו,כ ויהיו בני-יהודה, למשפחתם--לשלה משפחת השלני, לפרץ משפחת הפרצי; לזרח, משפחת הזרחי.  כו,כא ויהיו בני-פרץ--לחצרן, משפחת החצרני; לחמול, משפחת החמולי.  כו,כב אלה משפחת יהודה, לפקדיהם--ששה ושבעים אלף, וחמש מאות.  {ס}  כו,כג בני יששכר, למשפחתם--תולע, משפחת התולעי; לפוה, משפחת הפוני.  כו,כד לישוב, משפחת הישבי; לשמרן, משפחת השמרני.  כו,כה אלה משפחת יששכר, לפקדיהם--ארבעה וששים אלף, ושלש מאות.  {ס}  כו,כו בני זבולן, למשפחתם--לסרד משפחת הסרדי, לאלון משפחת האלני; ליחלאל--משפחת, היחלאלי.  כו,כז אלה משפחת הזבולני, לפקדיהם--ששים אלף, וחמש מאות.  {ס}  כו,כח בני יוסף, למשפחתם--מנשה, ואפרים.  כו,כט בני מנשה, למכיר משפחת המכירי, ומכיר, הוליד את-גלעד; לגלעד, משפחת הגלעדי.  כו,ל אלה, בני גלעד--איעזר, משפחת האיעזרי; לחלק, משפחת החלקי.  כו,לא ואשריאל--משפחת, האשראלי; ושכם, משפחת השכמי.  כו,לב ושמידע, משפחת השמידעי; וחפר, משפחת החפרי.  כו,לג וצלפחד בן-חפר, לא-היו לו בנים--כי אם-בנות:  ושם, בנות צלפחד--מחלה ונעה, חגלה מלכה ותרצה.  כו,לד אלה, משפחת מנשה; ופקדיהם, שנים וחמשים אלף ושבע מאות.  {ס}  כו,לה אלה בני-אפרים, למשפחתם--לשותלח משפחת השתלחי, לבכר משפחת הבכרי; לתחן, משפחת התחני.  כו,לו ואלה, בני שותלח--לערן, משפחת הערני.  כו,לז אלה משפחת בני-אפרים לפקדיהם, שנים ושלשים אלף וחמש מאות; אלה בני-יוסף, למשפחתם.  {ס}  כו,לח בני בנימן, למשפחתם--לבלע משפחת הבלעי, לאשבל משפחת האשבלי; לאחירם, משפחת האחירמי.  כו,לט לשפופם, משפחת השופמי; לחופם, משפחת החופמי.  כו,מ ויהיו בני-בלע, ארד ונעמן--משפחת, הארדי, לנעמן, משפחת הנעמי.  כו,מא אלה בני-בנימן, למשפחתם; ופקדיהם, חמשה וארבעים אלף ושש מאות.  {ס}  כו,מב אלה בני-דן, למשפחתם--לשוחם, משפחת השוחמי; אלה משפחת דן, למשפחתם.  כו,מג כל-משפחת השוחמי, לפקדיהם--ארבעה וששים אלף, וארבע מאות.  {ס}  כו,מד בני אשר, למשפחתם--לימנה משפחת הימנה, לישוי משפחת הישוי; לבריעה, משפחת הבריעי.  כו,מה לבני בריעה--לחבר, משפחת החברי; למלכיאל--משפחת, המלכיאלי.  כו,מו ושם בת-אשר, שרח.  כו,מז אלה משפחת בני-אשר, לפקדיהם--שלשה וחמשים אלף, וארבע מאות.  {ס}  כו,מח בני נפתלי, למשפחתם--ליחצאל, משפחת היחצאלי; לגוני, משפחת הגוני.  כו,מט ליצר, משפחת היצרי; לשלם, משפחת השלמי.  כו,נ אלה משפחת נפתלי, למשפחתם; ופקדיהם, חמשה וארבעים אלף וארבע מאות.  כו,נא אלה, פקודי בני ישראל--שש-מאות אלף, ואלף; שבע מאות, ושלשים.  {פ}
כו,נב וידבר יהוה, אל-משה לאמר.  כו,נג לאלה, תחלק הארץ בנחלה--במספר שמות.  כו,נד לרב, תרבה נחלתו, ולמעט, תמעיט נחלתו:  איש לפי פקדיו, יתן נחלתו.  כו,נה אך-בגורל, יחלק את-הארץ:  לשמות מטות-אבתם, ינחלו.  כו,נו על-פי, הגורל, תחלק, נחלתו--בין רב, למעט.  {ס}  כו,נז ואלה פקודי הלוי, למשפחתם--לגרשון משפחת הגרשני, לקהת משפחת הקהתי; למררי, משפחת המררי.  כו,נח אלה משפחת לוי, משפחת הלבני משפחת החברני משפחת המחלי משפחת המושי, משפחת, הקרחי; וקהת, הולד את-עמרם.  כו,נט ושם אשת עמרם, יוכבד בת-לוי, אשר ילדה אתה ללוי, במצרים; ותלד לעמרם, את-אהרן ואת-משה, ואת, מרים אחתם.  כו,ס ויולד לאהרן, את-נדב ואת-אביהוא, את-אלעזר, ואת-איתמר.  כו,סא וימת נדב, ואביהוא, בהקריבם אש-זרה, לפני יהוה.  כו,סב ויהיו פקדיהם, שלשה ועשרים אלף--כל-זכר, מבן-חדש ומעלה:  כי לא התפקדו, בתוך בני ישראל, כי לא-נתן להם נחלה, בתוך בני ישראל.  כו,סג אלה פקודי משה, ואלעזר הכהן--אשר פקדו את-בני ישראל, בערבת מואב, על, ירדן ירחו.  כו,סד ובאלה, לא-היה איש, מפקודי משה, ואהרן הכהן--אשר פקדו את-בני ישראל, במדבר סיני.  כו,סה כי-אמר יהוה להם, מות ימתו במדבר; ולא-נותר מהם, איש--כי אם-כלב בן-יפנה, ויהושע בן-נון.  {ס}  כז,א ותקרבנה בנות צלפחד, בן-חפר בן-גלעד בן-מכיר בן-מנשה, למשפחת, מנשה בן-יוסף; ואלה, שמות בנתיו--מחלה נעה, וחגלה ומלכה ותרצה.  כז,ב ותעמדנה לפני משה, ולפני אלעזר הכהן, ולפני הנשיאם, וכל-העדה--פתח אהל-מועד, לאמר.  כז,ג אבינו, מת במדבר, והוא לא-היה בתוך העדה הנועדים על-יהוה, בעדת-קרח:  כי-בחטאו מת, ובנים לא-היו לו.  כז,ד למה יגרע שם-אבינו מתוך משפחתו, כי אין לו בן; תנה-לנו אחזה, בתוך אחי אבינו.  כז,ה ויקרב משה את-משפטן, לפני יהוה.  {פ}
כז,ו ויאמר יהוה, אל-משה לאמר.  כז,ז כן, בנות צלפחד דברת--נתן תתן להם אחזת נחלה, בתוך אחי אביהם; והעברת את-נחלת אביהן, להן.  כז,ח ואל-בני ישראל, תדבר לאמר:  איש כי-ימות, ובן אין לו--והעברתם את-נחלתו, לבתו.  כז,ט ואם-אין לו, בת--ונתתם את-נחלתו, לאחיו.  כז,י ואם-אין לו, אחים--ונתתם את-נחלתו, לאחי אביו.  כז,יא ואם-אין אחים, לאביו--ונתתם את-נחלתו לשארו הקרב אליו ממשפחתו, וירש אתה; והיתה לבני ישראל, לחקת משפט, כאשר צוה יהוה, את-משה.  {פ}
כז,יב ויאמר יהוה אל-משה, עלה אל-הר העברים הזה; וראה, את-הארץ, אשר נתתי, לבני ישראל.  כז,יג וראיתה אתה, ונאספת אל-עמיך גם-אתה, כאשר נאסף, אהרן אחיך.  כז,יד כאשר מריתם פי במדבר-צן, במריבת העדה, להקדישני במים, לעיניהם:  הם מי-מריבת קדש, מדבר-צן.  {ס}  כז,טו וידבר משה, אל-יהוה לאמר.  כז,טז יפקד יהוה, אלהי הרוחת לכל-בשר, איש, על-העדה.  כז,יז אשר-יצא לפניהם, ואשר יבא לפניהם, ואשר יוציאם, ואשר יביאם; ולא תהיה, עדת יהוה, כצאן, אשר אין-להם רעה.  כז,יח ויאמר יהוה אל-משה, קח-לך את-יהושע בן-נון--איש, אשר-רוח בו; וסמכת את-ידך, עליו.  כז,יט והעמדת אתו, לפני אלעזר הכהן, ולפני, כל-העדה; וצויתה אתו, לעיניהם.  כז,כ ונתתה מהודך, עליו--למען ישמעו, כל-עדת בני ישראל.  כז,כא ולפני אלעזר הכהן יעמד, ושאל לו במשפט האורים לפני יהוה:  על-פיו יצאו ועל-פיו יבאו, הוא וכל-בני-ישראל אתו--וכל-העדה.  כז,כב ויעש משה, כאשר צוה יהוה אתו; ויקח את-יהושע, ויעמדהו לפני אלעזר הכהן, ולפני, כל-העדה.  כז,כג ויסמך את-ידיו עליו, ויצוהו, כאשר דבר יהוה, ביד-משה.  {פ}
כח,א וידבר יהוה, אל-משה לאמר.  כח,ב צו את-בני ישראל, ואמרת אלהם:  את-קרבני לחמי לאשי, ריח ניחחי, תשמרו, להקריב לי במועדו.  כח,ג ואמרת להם--זה האשה, אשר תקריבו ליהוה:  כבשים בני-שנה תמימם שנים ליום, עלה תמיד.  כח,ד את-הכבש אחד, תעשה בבקר; ואת הכבש השני, תעשה בין הערבים.  כח,ה ועשירית האיפה סלת, למנחה, בלולה בשמן כתית, רביעת ההין.  כח,ו עלת, תמיד--העשיה, בהר סיני, לריח ניחח, אשה ליהוה.  כח,ז ונסכו רביעת ההין, לכבש האחד; בקדש, הסך נסך שכר--ליהוה.  כח,ח ואת הכבש השני, תעשה בין הערבים:  כמנחת הבקר וכנסכו תעשה, אשה ריח ניחח ליהוה.  {פ}
כח,ט וביום, השבת--שני-כבשים בני-שנה, תמימם; ושני עשרנים, סלת מנחה בלולה בשמן--ונסכו.  כח,י עלת שבת, בשבתו, על-עלת התמיד, ונסכה.  {פ}
כח,יא ובראשי, חדשיכם--תקריבו עלה, ליהוה:  פרים בני-בקר שנים ואיל אחד, כבשים בני-שנה שבעה תמימם.  כח,יב ושלשה עשרנים, סלת מנחה בלולה בשמן, לפר, האחד; ושני עשרנים, סלת מנחה בלולה בשמן, לאיל, האחד.  כח,יג ועשרן עשרון, סלת מנחה בלולה בשמן, לכבש, האחד; עלה ריח ניחח, אשה ליהוה.  כח,יד ונסכיהם, חצי ההין יהיה לפר ושלישת ההין לאיל ורביעת ההין לכבש--יין:  זאת עלת חדש בחדשו, לחדשי השנה.  כח,טו ושעיר עזים אחד לחטאת, ליהוה, על-עלת התמיד יעשה, ונסכו.  {ס}  כח,טז

דברים

א,א אלה הדברים, אשר דבר משה אל-כל-ישראל, בעבר, הירדן:  במדבר בערבה מול סוף בין-פארן ובין-תפל, ולבן וחצרת--ודי זהב.  א,ב אחד עשר יום מחרב, דרך הר-שעיר, עד, קדש ברנע.  א,ג ויהי בארבעים שנה, בעשתי-עשר חדש באחד לחדש; דבר משה, אל-בני ישראל, ככל אשר צוה יהוה אתו, אלהם.  א,ד אחרי הכתו, את סיחן מלך האמרי, אשר יושב, בחשבון--ואת, עוג מלך הבשן, אשר-יושב בעשתרת, באדרעי.  א,ה בעבר הירדן, בארץ מואב, הואיל משה, באר את-התורה הזאת לאמר.  א,ו יהוה אלהינו דבר אלינו, בחרב לאמר:  רב-לכם שבת, בהר הזה.  א,ז פנו וסעו לכם, ובאו הר האמרי ואל-כל-שכניו, בערבה בהר ובשפלה ובנגב, ובחוף הים--ארץ הכנעני והלבנון, עד-הנהר הגדל נהר-פרת.  א,ח ראה נתתי לפניכם, את-הארץ; באו, ורשו את-הארץ, אשר נשבע יהוה לאבתיכם לאברהם ליצחק וליעקב לתת להם, ולזרעם אחריהם.  א,ט ואמר אלכם, בעת ההוא לאמר:  לא-אוכל לבדי, שאת אתכם.  א,י יהוה אלהיכם, הרבה אתכם; והנכם היום, ככוכבי השמים לרב.  א,יא יהוה אלהי אבותכם, יסף עליכם ככם--אלף פעמים; ויברך אתכם, כאשר דבר לכם.  א,יב איכה אשא, לבדי, טרחכם ומשאכם, וריבכם.  א,יג הבו לכם אנשים חכמים ונבנים, וידעים--לשבטיכם; ואשימם, בראשיכם.  א,יד ותענו, אתי; ותאמרו, טוב-הדבר אשר-דברת לעשות.  א,טו ואקח את-ראשי שבטיכם, אנשים חכמים וידעים, ואתן אותם ראשים, עליכם:  שרי אלפים ושרי מאות, ושרי חמשים ושרי עשרת, ושטרים, לשבטיכם.  א,טז ואצוה, את-שפטיכם, בעת ההוא, לאמר:  שמע בין-אחיכם ושפטתם צדק, בין-איש ובין-אחיו ובין גרו.  א,יז לא-תכירו פנים במשפט, כקטן כגדל תשמעון--לא תגורו מפני-איש, כי המשפט לאלהים הוא; והדבר אשר יקשה מכם, תקרבון אלי ושמעתיו.  א,יח ואצוה אתכם, בעת ההוא, את כל-הדברים, אשר תעשון.  א,יט ונסע מחרב, ונלך את כל-המדבר הגדול והנורא ההוא אשר ראיתם דרך הר האמרי, כאשר צוה יהוה אלהינו, אתנו; ונבא, עד קדש ברנע.  א,כ ואמר, אלכם:  באתם עד-הר האמרי, אשר-יהוה אלהינו נתן לנו.  א,כא ראה נתן יהוה אלהיך, לפניך--את-הארץ:  עלה רש, כאשר דבר יהוה אלהי אבתיך לך--אל-תירא, ואל-תחת.  א,כב ותקרבון אלי, כלכם, ותאמרו נשלחה אנשים לפנינו, ויחפרו-לנו את-הארץ; וישבו אתנו, דבר--את-הדרך אשר נעלה-בה, ואת הערים אשר נבא אליהן.  א,כג וייטב בעיני, הדבר; ואקח מכם שנים עשר אנשים, איש אחד לשבט.  א,כד ויפנו ויעלו ההרה, ויבאו עד-נחל אשכל; וירגלו, אתה.  א,כה ויקחו בידם מפרי הארץ, ויורדו אלינו; וישבו אתנו דבר, ויאמרו, טובה הארץ, אשר-יהוה אלהינו נתן לנו.  א,כו ולא אביתם, לעלת; ותמרו, את-פי יהוה אלהיכם.  א,כז ותרגנו באהליכם, ותאמרו, בשנאת יהוה אתנו, הוציאנו מארץ מצרים--לתת אתנו ביד האמרי, להשמידנו.  א,כח אנה אנחנו עלים, אחינו המסו את-לבבנו לאמר עם גדול ורם ממנו, ערים גדלת ובצורת, בשמים; וגם-בני ענקים, ראינו שם.  א,כט ואמר, אלכם:  לא-תערצון ולא-תיראון, מהם.  א,ל יהוה אלהיכם ההלך לפניכם, הוא ילחם לכם:  ככל אשר עשה אתכם, במצרים--לעיניכם.  א,לא ובמדבר, אשר ראית, אשר נשאך יהוה אלהיך, כאשר ישא-איש את-בנו--בכל-הדרך אשר הלכתם, עד-באכם עד-המקום הזה.  א,לב ובדבר, הזה--אינכם, מאמינם, ביהוה, אלהיכם.  א,לג ההלך לפניכם בדרך, לתור לכם מקום--לחנתכם:  באש לילה, לראתכם בדרך אשר תלכו-בה, ובענן, יומם.  א,לד וישמע יהוה, את-קול דבריכם; ויקצף, וישבע לאמר.  א,לה אם-יראה איש באנשים האלה, הדור הרע הזה--את, הארץ הטובה, אשר נשבעתי, לתת לאבתיכם.  א,לו זולתי כלב בן-יפנה, הוא יראנה, ולו-אתן את-הארץ אשר דרך-בה, ולבניו--יען, אשר מלא אחרי יהוה.  א,לז גם-בי התאנף יהוה, בגללכם לאמר:  גם-אתה, לא-תבא שם.  א,לח יהושע בן-נון העמד לפניך, הוא יבא שמה; אתו חזק, כי-הוא ינחלנה את-ישראל.  א,לט וטפכם אשר אמרתם לבז יהיה, ובניכם אשר לא-ידעו היום טוב ורע--המה, יבאו שמה; ולהם אתננה, והם יירשוה.  א,מ ואתם, פנו לכם; וסעו המדברה, דרך ים-סוף.  א,מא ותענו ותאמרו אלי, חטאנו ליהוה--אנחנו נעלה ונלחמנו, ככל אשר-צונו יהוה אלהינו; ותחגרו, איש את-כלי מלחמתו, ותהינו, לעלת ההרה.  א,מב ויאמר יהוה אלי, אמר להם לא תעלו ולא-תלחמו--כי אינני, בקרבכם; ולא, תנגפו, לפני, איביכם.  א,מג ואדבר אליכם, ולא שמעתם; ותמרו את-פי יהוה, ותזדו ותעלו ההרה.  א,מד ויצא האמרי הישב בהר ההוא, לקראתכם, וירדפו אתכם, כאשר תעשינה הדברים; ויכתו אתכם בשעיר, עד-חרמה.  א,מה ותשבו ותבכו, לפני יהוה; ולא-שמע יהוה בקלכם, ולא האזין אליכם.  א,מו ותשבו בקדש, ימים רבים, כימים, אשר ישבתם.  ב,א ונפן ונסע המדברה, דרך ים-סוף, כאשר דבר יהוה, אלי; ונסב את-הר-שעיר, ימים רבים.  {ס}  ב,ב ויאמר יהוה, אלי לאמר.  ב,ג רב-לכם, סב את-ההר הזה; פנו לכם, צפנה.  ב,ד ואת-העם, צו לאמר, אתם עברים בגבול אחיכם בני-עשו, הישבים בשעיר; וייראו מכם, ונשמרתם מאד.  ב,ה אל-תתגרו בם--כי לא-אתן לכם מארצם, עד מדרך כף-רגל:  כי-ירשה לעשו, נתתי את-הר שעיר.  ב,ו אכל תשברו מאתם בכסף, ואכלתם; וגם-מים תכרו מאתם, בכסף--ושתיתם.  ב,ז כי יהוה אלהיך ברכך, בכל מעשה ידך--ידע לכתך, את-המדבר הגדל הזה:  זה ארבעים שנה, יהוה אלהיך עמך--לא חסרת, דבר.  ב,ח ונעבר מאת אחינו בני-עשו, הישבים בשעיר, מדרך הערבה, מאילת ומעצין גבר;  {ס}  ונפן, ונעבר, דרך, מדבר מואב.  ב,ט ויאמר יהוה אלי, אל-תצר את-מואב, ואל-תתגר בם, מלחמה:  כי לא-אתן לך מארצו, ירשה--כי לבני-לוט, נתתי את-ער ירשה.  ב,י האמים לפנים, ישבו בה--עם גדול ורב ורם, כענקים.  ב,יא רפאים יחשבו אף-הם, כענקים; והמאבים, יקראו להם אמים.  ב,יב ובשעיר ישבו החרים, לפנים, ובני עשו יירשום וישמידום מפניהם, וישבו תחתם:  כאשר עשה ישראל, לארץ ירשתו, אשר-נתן יהוה, להם.  ב,יג עתה, קמו ועברו לכם--את-נחל זרד; ונעבר, את-נחל זרד.  ב,יד והימים אשר-הלכנו מקדש ברנע, עד אשר-עברנו את-נחל זרד, שלשים ושמנה, שנה--עד-תם כל-הדור אנשי המלחמה, מקרב המחנה, כאשר נשבע יהוה, להם.  ב,טו וגם יד-יהוה היתה בם, להמם מקרב המחנה, עד, תמם.  ב,טז ויהי כאשר-תמו כל-אנשי המלחמה, למות--מקרב העם.  {ס}  ב,יז וידבר יהוה, אלי לאמר.  ב,יח אתה עבר היום את-גבול מואב, את-ער.  ב,יט וקרבת, מול בני עמון--אל-תצרם, ואל-תתגר בם:  כי לא-אתן מארץ בני-עמון לך, ירשה--כי לבני-לוט, נתתיה ירשה.  ב,כ ארץ-רפאים תחשב, אף-הוא:  רפאים ישבו-בה, לפנים, והעמנים, יקראו להם זמזמים.  ב,כא עם גדול ורב ורם, כענקים; וישמידם יהוה מפניהם, ויירשם וישבו תחתם.  ב,כב כאשר עשה לבני עשו, הישבים בשעיר--אשר השמיד את-החרי, מפניהם, ויירשם וישבו תחתם, עד היום הזה.  ב,כג והעוים הישבים בחצרים, עד-עזה--כפתרים היצאים מכפתר, השמידם וישבו תחתם.  ב,כד קומו סעו, ועברו את-נחל ארנן--ראה נתתי בידך את-סיחן מלך-חשבון האמרי ואת-ארצו, החל רש; והתגר בו, מלחמה.  ב,כה היום הזה, אחל תת פחדך ויראתך, על-פני העמים, תחת כל-השמים--אשר ישמעון שמעך, ורגזו וחלו מפניך.  ב,כו ואשלח מלאכים ממדבר קדמות, אל-סיחון מלך חשבון, דברי שלום, לאמר.  ב,כז אעברה בארצך, בדרך בדרך אלך:  לא אסור, ימין ושמאול.  ב,כח אכל בכסף תשברני ואכלתי, ומים בכסף תתן-לי ושתיתי; רק, אעברה ברגלי.  ב,כט כאשר עשו-לי בני עשו, הישבים בשעיר, והמואבים, הישבים בער--עד אשר-אעבר, את-הירדן, אל-הארץ, אשר-יהוה אלהינו נתן לנו.  ב,ל ולא אבה, סיחן מלך חשבון, העברנו, בו:  כי-הקשה יהוה אלהיך את-רוחו, ואמץ את-לבבו, למען תתו בידך, כיום הזה.  {ס}  ב,לא ויאמר יהוה, אלי, ראה החלתי תת לפניך, את-סיחן ואת-ארצו; החל רש, לרשת את-ארצו.  ב,לב ויצא סיחן לקראתנו הוא וכל-עמו, למלחמה--יהצה.  ב,לג ויתנהו יהוה אלהינו, לפנינו; ונך אתו ואת-בנו, ואת-כל-עמו.  ב,לד ונלכד את-כל-עריו, בעת ההוא, ונחרם את-כל-עיר מתם, והנשים והטף:  לא השארנו, שריד.  ב,לה רק הבהמה, בזזנו לנו, ושלל הערים, אשר לכדנו.  ב,לו מערער אשר על-שפת-נחל ארנן והעיר אשר בנחל, ועד-הגלעד, לא היתה קריה, אשר שגבה ממנו:  את-הכל, נתן יהוה אלהינו לפנינו.  ב,לז רק אל-ארץ בני-עמון, לא קרבת:  כל-יד נחל יבק, וערי ההר, וכל אשר-צוה, יהוה אלהינו.  ג,א ונפן ונעל, דרך הבשן; ויצא עוג מלך-הבשן לקראתנו הוא וכל-עמו, למלחמה--אדרעי.  ג,ב ויאמר יהוה אלי, אל-תירא אתו--כי בידך נתתי אתו ואת-כל-עמו, ואת-ארצו; ועשית לו--כאשר עשית לסיחן מלך האמרי, אשר יושב בחשבון.  ג,ג ויתן יהוה אלהינו בידנו, גם את-עוג מלך-הבשן--ואת-כל-עמו; ונכהו, עד-בלתי השאיר-לו שריד.  ג,ד ונלכד את-כל-עריו, בעת ההוא--לא היתה קריה, אשר לא-לקחנו מאתם:  ששים עיר כל-חבל ארגב, ממלכת עוג בבשן.  ג,ה כל-אלה ערים בצרת, חומה גבהה--דלתים ובריח:  לבד מערי הפרזי, הרבה מאד.  ג,ו ונחרם אותם--כאשר עשינו, לסיחן מלך חשבון:  החרם כל-עיר מתם, הנשים והטף.  ג,ז וכל-הבהמה ושלל הערים, בזונו לנו.  ג,ח ונקח בעת ההוא, את-הארץ, מיד שני מלכי האמרי, אשר בעבר הירדן--מנחל ארנן, עד-הר חרמון.  ג,ט צידנים יקראו לחרמון, שרין; והאמרי, יקראו-לו שניר.  ג,י כל ערי המישר, וכל-הגלעד וכל-הבשן, עד-סלכה, ואדרעי--ערי ממלכת עוג, בבשן.  ג,יא כי רק-עוג מלך הבשן, נשאר מיתר הרפאים--הנה ערשו ערש ברזל, הלה הוא ברבת בני עמון:  תשע אמות ארכה, וארבע אמות רחבה--באמת-איש.  ג,יב ואת-הארץ הזאת ירשנו, בעת ההוא; מערער אשר-על-נחל ארנן, וחצי הר-הגלעד ועריו--נתתי, לראובני ולגדי.  ג,יג ויתר הגלעד וכל-הבשן, ממלכת עוג--נתתי, לחצי שבט המנשה:  כל חבל הארגב לכל-הבשן, ההוא יקרא ארץ רפאים.  ג,יד יאיר בן-מנשה, לקח את-כל-חבל ארגב, עד-גבול הגשורי, והמעכתי; ויקרא אתם על-שמו את-הבשן חות יאיר, עד היום הזה.  ג,טו ולמכיר, נתתי את-הגלעד.  ג,טז ולראובני ולגדי נתתי מן-הגלעד, ועד-נחל ארנן, תוך הנחל, וגבל--ועד יבק הנחל, גבול בני עמון.  ג,יז והערבה, והירדן וגבל--מכנרת, ועד ים הערבה ים המלח, תחת אשדת הפסגה, מזרחה.  ג,יח ואצו אתכם, בעת ההוא לאמר:  יהוה אלהיכם, נתן לכם את-הארץ הזאת לרשתה--חלוצים תעברו לפני אחיכם בני-ישראל, כל-בני-חיל.  ג,יט רק נשיכם וטפכם, ומקנכם, ידעתי, כי-מקנה רב לכם--ישבו, בעריכם, אשר נתתי, לכם.  ג,כ עד אשר-יניח יהוה לאחיכם, ככם, וירשו גם-הם, את-הארץ אשר יהוה אלהיכם נתן להם בעבר הירדן; ושבתם, איש לירשתו, אשר נתתי, לכם.  ג,כא ואת-יהושוע צויתי, בעת ההוא לאמר:  עיניך הראת, את כל-אשר עשה יהוה אלהיכם לשני המלכים האלה--כן-יעשה יהוה לכל-הממלכות, אשר אתה עבר שמה.  ג,כב לא, תיראום:  כי יהוה אלהיכם, הוא הנלחם לכם.  {ס}  ג,כג ואתחנן, אל-יהוה, בעת ההוא, לאמר.  ג,כד אדני יהוה, אתה החלות להראות את-עבדך, את-גדלך, ואת-ידך החזקה--אשר מי-אל בשמים ובארץ, אשר-יעשה כמעשיך וכגבורתך.  ג,כה אעברה-נא, ואראה את-הארץ הטובה, אשר, בעבר הירדן:  ההר הטוב הזה, והלבנן.  ג,כו ויתעבר יהוה בי למענכם, ולא שמע אלי; ויאמר יהוה אלי, רב-לך--אל-תוסף דבר אלי עוד, בדבר הזה.  ג,כז עלה ראש הפסגה, ושא עיניך ימה וצפנה ותימנה ומזרחה--וראה בעיניך:  כי-לא תעבר, את-הירדן הזה.  ג,כח וצו את-יהושע, וחזקהו ואמצהו:  כי-הוא יעבר, לפני העם הזה, והוא ינחיל אותם, את-הארץ אשר תראה.  ג,כט ונשב בגיא, מול בית פעור.  {פ}
ד,א ועתה ישראל, שמע אל-החקים ואל-המשפטים, אשר אנכי מלמד אתכם, לעשות--למען תחיו, ובאתם וירשתם את-הארץ, אשר יהוה אלהי אבתיכם, נתן לכם.  ד,ב לא תספו, על-הדבר אשר אנכי מצוה אתכם, ולא תגרעו, ממנו--לשמר, את-מצו‍ת יהוה אלהיכם, אשר אנכי, מצוה אתכם.  ד,ג עיניכם, הראות, את אשר-עשה יהוה, בבעל פעור:  כי כל-האיש, אשר הלך אחרי בעל-פעור--השמידו יהוה אלהיך, מקרבך.  ד,ד ואתם, הדבקים, ביהוה, אלהיכם--חיים כלכם, היום.  ד,ה ראה למדתי אתכם, חקים ומשפטים, כאשר צוני, יהוה אלהי:  לעשות כן--בקרב הארץ, אשר אתם באים שמה לרשתה.  ד,ו ושמרתם, ועשיתם--כי הוא חכמתכם ובינתכם, לעיני העמים:  אשר ישמעון, את כל-החקים האלה, ואמרו רק עם-חכם ונבון, הגוי הגדול הזה.  ד,ז כי מי-גוי גדול, אשר-לו אלהים קרבים אליו, כיהוה אלהינו, בכל-קראנו אליו.  ד,ח ומי גוי גדול, אשר-לו חקים ומשפטים צדיקם, ככל התורה הזאת, אשר אנכי נתן לפניכם היום.  ד,ט רק השמר לך ושמר נפשך מאד, פן-תשכח את-הדברים אשר-ראו עיניך ופן-יסורו מלבבך, כל, ימי חייך; והודעתם לבניך, ולבני בניך.  ד,י יום, אשר עמדת לפני יהוה אלהיך בחרב, באמר יהוה אלי הקהל-לי את-העם, ואשמעם את-דברי:  אשר ילמדון ליראה אתי, כל-הימים אשר הם חיים על-האדמה, ואת-בניהם, ילמדון.  ד,יא ותקרבון ותעמדון, תחת ההר; וההר בער באש, עד-לב השמים--חשך, ענן וערפל.  ד,יב וידבר יהוה אליכם, מתוך האש:  קול דברים אתם שמעים, ותמונה אינכם ראים זולתי קול.  ד,יג ויגד לכם את-בריתו, אשר צוה אתכם לעשות--עשרת, הדברים; ויכתבם, על-שני לחות אבנים.  ד,יד ואתי צוה יהוה, בעת ההוא, ללמד אתכם, חקים ומשפטים:  לעשתכם אתם--בארץ, אשר אתם עברים שמה לרשתה.  ד,טו ונשמרתם מאד, לנפשתיכם:  כי לא ראיתם, כל-תמונה, ביום דבר יהוה אליכם בחרב, מתוך האש.  ד,טז פן-תשחתון--ועשיתם לכם פסל, תמונת כל-סמל:  תבנית זכר, או נקבה.  ד,יז תבנית, כל-בהמה אשר בארץ; תבנית כל-צפור כנף, אשר תעוף בשמים.  ד,יח תבנית, כל-רמש באדמה; תבנית כל-דגה אשר-במים, מתחת לארץ.  ד,יט ופן-תשא עיניך השמימה, וראית את-השמש ואת-הירח ואת-הכוכבים כל צבא השמים, ונדחת והשתחוית להם, ועבדתם--אשר חלק יהוה אלהיך, אתם, לכל העמים, תחת כל-השמים.  ד,כ ואתכם לקח יהוה, ויוצא אתכם מכור הברזל ממצרים, להיות לו לעם נחלה, כיום הזה.  ד,כא ויהוה התאנף-בי, על-דבריכם; וישבע, לבלתי עברי את-הירדן, ולבלתי-בא אל-הארץ הטובה, אשר יהוה אלהיך נתן לך נחלה.  ד,כב כי אנכי מת בארץ הזאת, אינני עבר את-הירדן; ואתם, עברים, וירשתם, את-הארץ הטובה הזאת.  ד,כג השמרו לכם, פן-תשכחו את-ברית יהוה אלהיכם, אשר כרת, עמכם; ועשיתם לכם פסל תמונת כל, אשר צוך יהוה אלהיך.  ד,כד כי יהוה אלהיך, אש אכלה הוא:  אל, קנא.  {פ}
ד,כה כי-תוליד בנים ובני בנים, ונושנתם בארץ; והשחתם, ועשיתם פסל תמונת כל, ועשיתם הרע בעיני יהוה-אלהיך, להכעיסו.  ד,כו העידתי בכם היום את-השמים ואת-הארץ, כי-אבד תאבדון מהר, מעל הארץ, אשר אתם עברים את-הירדן שמה לרשתה:  לא-תאריכן ימים עליה, כי השמד תשמדון.  ד,כז והפיץ יהוה אתכם, בעמים; ונשארתם, מתי מספר, בגוים, אשר ינהג יהוה אתכם שמה.  ד,כח ועבדתם-שם אלהים, מעשה ידי אדם:  עץ ואבן--אשר לא-יראון ולא ישמעון, ולא יאכלון ולא יריחן.  ד,כט ובקשתם משם את-יהוה אלהיך, ומצאת:  כי תדרשנו, בכל-לבבך ובכל-נפשך.  ד,ל בצר לך--ומצאוך, כל הדברים האלה; באחרית, הימים, ושבת עד-יהוה אלהיך, ושמעת בקלו.  ד,לא כי אל רחום יהוה אלהיך, לא ירפך ולא ישחיתך; ולא ישכח את-ברית אבתיך, אשר נשבע להם.  ד,לב כי שאל-נא לימים ראשנים אשר-היו לפניך, למן-היום אשר ברא אלהים אדם על-הארץ, ולמקצה השמים, ועד-קצה השמים:  הנהיה, כדבר הגדול הזה, או, הנשמע כמהו.  ד,לג השמע עם קול אלהים מדבר מתוך-האש, כאשר-שמעת אתה--ויחי.  ד,לד או הנסה אלהים, לבוא לקחת לו גוי מקרב גוי, במסת באתת ובמופתים ובמלחמה וביד חזקה ובזרוע נטויה, ובמוראים גדלים:  ככל אשר-עשה לכם יהוה אלהיכם, במצרים--לעיניך.  ד,לה אתה הראת לדעת, כי יהוה הוא האלהים:  אין עוד, מלבדו.  ד,לו מן-השמים השמיעך את-קלו, ליסרך; ועל-הארץ, הראך את-אשו הגדולה, ודבריו שמעת, מתוך האש.  ד,לז ותחת, כי אהב את-אבתיך, ויבחר בזרעו, אחריו; ויוצאך בפניו בכחו הגדל, ממצרים.  ד,לח להוריש, גוים גדלים ועצמים ממך--מפניך; להביאך, לתת-לך את-ארצם נחלה--כיום הזה.  ד,לט וידעת היום, והשבת אל-לבבך, כי יהוה הוא האלהים, בשמים ממעל ועל-הארץ מתחת:  אין, עוד.  ד,מ ושמרת את-חקיו ואת-מצו‍תיו, אשר אנכי מצוך היום, אשר ייטב לך, ולבניך אחריך--ולמען תאריך ימים על-האדמה, אשר יהוה אלהיך נתן לך כל-הימים.  {פ}
ד,מא אז יבדיל משה שלש ערים, בעבר הירדן, מזרחה, שמש.  ד,מב לנס שמה רוצח, אשר ירצח את-רעהו בבלי-דעת, והוא לא-שנא לו, מתמל שלשם; ונס, אל-אחת מן-הערים האל--וחי.  ד,מג את-בצר במדבר בארץ המישר, לראובני; ואת-ראמת בגלעד לגדי, ואת-גולן בבשן למנשי.  ד,מד וזאת, התורה, אשר-שם משה, לפני בני ישראל.  ד,מה אלה, העדת, והחקים, והמשפטים--אשר דבר משה אל-בני ישראל, בצאתם ממצרים.  ד,מו בעבר הירדן בגיא, מול בית פעור, בארץ סיחן מלך האמרי, אשר יושב בחשבון--אשר הכה משה ובני ישראל, בצאתם ממצרים.  ד,מז ויירשו את-ארצו ואת-ארץ עוג מלך-הבשן, שני מלכי האמרי, אשר, בעבר הירדן--מזרח, שמש.  ד,מח מערער אשר על-שפת-נחל ארנן, ועד-הר שיאן--הוא חרמון.  ד,מט וכל-הערבה עבר הירדן, מזרחה, ועד, ים הערבה--תחת, אשדת הפסגה.  {פ}
ה,א ויקרא משה, אל-כל-ישראל, ויאמר אלהם שמע ישראל את-החקים ואת-המשפטים, אשר אנכי דבר באזניכם היום; ולמדתם אתם, ושמרתם לעשתם.  ה,ב יהוה אלהינו, כרת עמנו ברית--בחרב.  ה,ג לא את-אבתינו, כרת יהוה את-הברית הזאת:  כי אתנו, אנחנו אלה פה היום כלנו חיים.  ה,ד פנים בפנים, דבר יהוה עמכם בהר--מתוך האש.  ה,ה אנכי עמד בין-יהוה וביניכם, בעת ההוא, להגיד לכם, את-דבר יהוה:  כי יראתם מפני האש, ולא-עליתם בהר לאמר.  {ס}  ה,ו אנכי יהוה אלהיך, אשר הוצאתיך מארץ מצרים מבית עבדים:  לא-יהיה לך אלהים אחרים, על-פני.  ה,ז לא-תעשה לך פסל, כל-תמונה, אשר בשמים ממעל, ואשר בארץ מתחת--ואשר במים, מתחת לארץ.  ה,ח לא-תשתחוה להם, ולא תעבדם:  כי אנכי יהוה אלהיך, אל קנא--פקד עו‍ן אבות על-בנים ועל-שלשים ועל-רבעים, לשנאי.  ה,ט ועשה חסד, לאלפים--לאהבי, ולשמרי מצותו (מצו‍תי).  {ס}  ה,י לא תשא את-שם-יהוה אלהיך, לשוא:  כי לא ינקה יהוה, את אשר-ישא את-שמו לשוא.  {ס}  ה,יא שמור את-יום השבת, לקדשו, כאשר צוך, יהוה אלהיך.  ה,יב ששת ימים תעבד, ועשית כל-מלאכתך.  ה,יג ויום, השביעי--שבת, ליהוה אלהיך:  לא תעשה כל-מלאכה אתה ובנך-ובתך ועבדך-ואמתך ושורך וחמרך וכל-בהמתך, וגרך אשר בשעריך--למען ינוח עבדך ואמתך, כמוך.  ה,יד וזכרת, כי עבד היית בארץ מצרים, ויצאך יהוה אלהיך משם, ביד חזקה ובזרע נטויה; על-כן, צוך יהוה אלהיך, לעשות, את-יום השבת.  {ס}  ה,טו כבד את-אביך ואת-אמך, כאשר צוך יהוה אלהיך--למען יאריכן ימיך, ולמען ייטב לך, על האדמה, אשר-יהוה אלהיך נתן לך.  {ס}  ה,טז לא תרצח,  {ס}  ולא תנאף;  {ס}  ולא תגנב,  {ס}  ולא-תענה ברעך עד שוא.  {ס}  ה,יז ולא תחמד, אשת רעך;  {ס}  ולא תתאוה בית רעך, שדהו ועבדו ואמתו שורו וחמרו, וכל, אשר לרעך.  {ס}  ה,יח את-הדברים האלה דבר יהוה אל-כל-קהלכם בהר, מתוך האש הענן והערפל--קול גדול, ולא יסף; ויכתבם, על-שני לחת אבנים, ויתנם, אלי.  ה,יט ויהי, כשמעכם את-הקול מתוך החשך, וההר, בער באש; ותקרבון אלי, כל-ראשי שבטיכם וזקניכם.  ה,כ ותאמרו, הן הראנו יהוה אלהינו את-כבדו ואת-גדלו, ואת-קלו שמענו, מתוך האש; היום הזה ראינו, כי-ידבר אלהים את-האדם וחי.  ה,כא ועתה, למה נמות, כי תאכלנו, האש הגדלה הזאת; אם-יספים אנחנו, לשמע את-קול יהוה אלהינו עוד--ומתנו.  ה,כב כי מי כל-בשר אשר שמע קול אלהים חיים מדבר מתוך-האש, כמנו--ויחי.  ה,כג קרב אתה ושמע, את כל-אשר יאמר יהוה אלהינו; ואת תדבר אלינו, את כל-אשר ידבר יהוה אלהינו אליך--ושמענו ועשינו.  ה,כד וישמע יהוה את-קול דבריכם, בדברכם אלי; ויאמר יהוה אלי, שמעתי את-קול דברי העם הזה אשר דברו אליך--היטיבו, כל-אשר דברו.  ה,כה מי-יתן והיה לבבם זה להם, ליראה אתי ולשמר את-כל-מצו‍תי--כל-הימים:  למען ייטב להם ולבניהם, לעלם.  ה,כו לך, אמר להם:  שובו לכם, לאהליכם.  ה,כז ואתה, פה עמד עמדי, ואדברה אליך את כל-המצוה והחקים והמשפטים, אשר תלמדם; ועשו בארץ, אשר אנכי נתן להם לרשתה.  ה,כח ושמרתם לעשות, כאשר צוה יהוה אלהיכם אתכם:  לא תסרו, ימין ושמאל.  ה,כט בכל-הדרך, אשר צוה יהוה אלהיכם אתכם--תלכו:  למען תחיון, וטוב לכם, והארכתם ימים, בארץ אשר תירשון.  ו,א וזאת המצוה, החקים והמשפטים, אשר צוה יהוה אלהיכם, ללמד אתכם--לעשות בארץ, אשר אתם עברים שמה לרשתה.  ו,ב למען תירא את-יהוה אלהיך, לשמר את-כל-חקתיו ומצו‍תיו אשר אנכי מצוך, אתה ובנך ובן-בנך, כל ימי חייך--ולמען, יארכן ימיך.  ו,ג ושמעת ישראל, ושמרת לעשות, אשר ייטב לך, ואשר תרבון מאד:  כאשר דבר יהוה אלהי אבתיך, לך--ארץ זבת חלב, ודבש.  {פ}
ו,ד שמע, ישראל:  יהוה אלהינו, יהוה אחד.  ו,ה ואהבת, את יהוה אלהיך, בכל-לבבך ובכל-נפשך, ובכל-מאדך.  ו,ו והיו הדברים האלה, אשר אנכי מצוך היום--על-לבבך.  ו,ז ושננתם לבניך, ודברת בם, בשבתך בביתך ובלכתך בדרך, ובשכבך ובקומך.  ו,ח וקשרתם לאות, על-ידך; והיו לטטפת, בין עיניך.  ו,ט וכתבתם על-מזזות ביתך, ובשעריך.  {ס}  ו,י והיה כי יביאך יהוה אלהיך, אל-הארץ אשר נשבע לאבתיך לאברהם ליצחק וליעקב--לתת לך:  ערים גדלת וטבת, אשר לא-בנית.  ו,יא ובתים מלאים כל-טוב, אשר לא-מלאת, וברת חצובים אשר לא-חצבת, כרמים וזיתים אשר לא-נטעת; ואכלת, ושבעת.  ו,יב השמר לך, פן-תשכח את-יהוה, אשר הוציאך מארץ מצרים, מבית עבדים.  ו,יג את-יהוה אלהיך תירא, ואתו תעבד; ובשמו, תשבע.  ו,יד לא תלכון, אחרי אלהים אחרים--מאלהי, העמים, אשר, סביבותיכם.  ו,טו כי אל קנא יהוה אלהיך, בקרבך:  פן-יחרה אף-יהוה אלהיך, בך, והשמידך, מעל פני האדמה.  {ס}  ו,טז לא תנסו, את-יהוה אלהיכם, כאשר נסיתם, במסה.  ו,יז שמור תשמרון, את-מצו‍ת יהוה אלהיכם, ועדתיו וחקיו, אשר צוך.  ו,יח ועשית הישר והטוב, בעיני יהוה--למען, ייטב לך, ובאת וירשת את-הארץ הטבה, אשר-נשבע יהוה לאבתיך.  ו,יט להדף את-כל-איביך, מפניך, כאשר, דבר יהוה.  {ס}  ו,כ כי-ישאלך בנך מחר, לאמר:  מה העדת, והחקים והמשפטים, אשר צוה יהוה אלהינו, אתכם.  ו,כא ואמרת לבנך, עבדים היינו לפרעה במצרים; ויציאנו יהוה ממצרים, ביד חזקה.  ו,כב ויתן יהוה אותת ומפתים גדלים ורעים במצרים, בפרעה ובכל-ביתו--לעינינו.  ו,כג ואותנו, הוציא משם--למען, הביא אתנו, לתת לנו את-הארץ, אשר נשבע לאבתינו.  ו,כד ויצונו יהוה, לעשות את-כל-החקים האלה, ליראה, את-יהוה אלהינו--לטוב לנו כל-הימים, לחיתנו כהיום הזה.  ו,כה וצדקה, תהיה-לנו:  כי-נשמר לעשות את-כל-המצוה הזאת, לפני יהוה אלהינו--כאשר צונו.  {ס}  ז,א כי יביאך, יהוה אלהיך, אל-הארץ, אשר-אתה בא-שמה לרשתה; ונשל גוים-רבים מפניך החתי והגרגשי והאמרי והכנעני והפרזי, והחוי והיבוסי--שבעה גוים, רבים ועצומים ממך.  ז,ב ונתנם יהוה אלהיך, לפניך--והכיתם:  החרם תחרים אתם, לא-תכרת להם ברית ולא תחנם.  ז,ג ולא תתחתן, בם:  בתך לא-תתן לבנו, ובתו לא-תקח לבנך.  ז,ד כי-יסיר את-בנך מאחרי, ועבדו אלהים אחרים; וחרה אף-יהוה בכם, והשמידך מהר.  ז,ה כי-אם-כה תעשו, להם--מזבחתיהם תתצו, ומצבתם תשברו; ואשירהם, תגדעון, ופסיליהם, תשרפון באש.  ז,ו כי עם קדוש אתה, ליהוה אלהיך:  בך בחר יהוה אלהיך, להיות לו לעם סגלה, מכל העמים, אשר על-פני האדמה.  ז,ז לא מרבכם מכל-העמים, חשק יהוה בכם--ויבחר בכם:  כי-אתם המעט, מכל-העמים.  ז,ח כי מאהבת יהוה אתכם, ומשמרו את-השבעה אשר נשבע לאבתיכם, הוציא יהוה אתכם, ביד חזקה; ויפדך מבית עבדים, מיד פרעה מלך-מצרים.  ז,ט וידעת, כי-יהוה אלהיך הוא האלהים:  האל, הנאמן--שמר הברית והחסד לאהביו ולשמרי מצו‍תו, לאלף דור.  ז,י ומשלם לשנאיו אל-פניו, להאבידו:  לא יאחר לשנאו, אל-פניו ישלם-לו.  ז,יא ושמרת את-המצוה ואת-החקים ואת-המשפטים, אשר אנכי מצוך היום--לעשותם.  {פ}
ז,יב והיה עקב תשמעון, את המשפטים האלה, ושמרתם ועשיתם, אתם--ושמר יהוה אלהיך לך, את-הברית ואת-החסד, אשר נשבע, לאבתיך.  ז,יג ואהבך, וברכך והרבך; וברך פרי-בטנך ופרי-אדמתך דגנך ותירשך ויצהרך, שגר-אלפיך ועשתרת צאנך, על האדמה, אשר-נשבע לאבתיך לתת לך.  ז,יד ברוך תהיה, מכל-העמים:  לא-יהיה בך עקר ועקרה, ובבהמתך.  ז,טו והסיר יהוה ממך, כל-חלי; וכל-מדוי מצרים הרעים אשר ידעת, לא ישימם בך, ונתנם, בכל-שנאיך.  ז,טז ואכלת את-כל-העמים, אשר יהוה אלהיך נתן לך--לא-תחוס עינך, עליהם; ולא תעבד את-אלהיהם, כי-מוקש הוא לך.  {ס}  ז,יז כי תאמר בלבבך, רבים הגוים האלה ממני; איכה אוכל, להורישם.  ז,יח לא תירא, מהם:  זכר תזכר, את אשר-עשה יהוה אלהיך, לפרעה, ולכל-מצרים.  ז,יט המסת הגדלת אשר-ראו עיניך, והאתת והמפתים והיד החזקה והזרע הנטויה, אשר הוצאך, יהוה אלהיך; כן-יעשה יהוה אלהיך, לכל-העמים, אשר-אתה ירא, מפניהם.  ז,כ וגם, את-הצרעה, ישלח יהוה אלהיך, בם:  עד-אבד, הנשארים והנסתרים--מפניך.  ז,כא לא תערץ, מפניהם:  כי-יהוה אלהיך בקרבך, אל גדול ונורא.  ז,כב ונשל יהוה אלהיך את-הגוים האל, מפניך--מעט מעט:  לא תוכל כלתם מהר, פן-תרבה עליך חית השדה.  ז,כג ונתנם יהוה אלהיך, לפניך; והמם מהומה גדלה, עד השמדם.  ז,כד ונתן מלכיהם, בידך, והאבדת את-שמם, מתחת השמים:  לא-יתיצב איש בפניך, עד השמדך אתם.  ז,כה פסילי אלהיהם, תשרפון באש; לא-תחמד כסף וזהב עליהם, ולקחת לך--פן תוקש בו, כי תועבת יהוה אלהיך הוא.  ז,כו ולא-תביא תועבה אל-ביתך, והיית חרם כמהו; שקץ תשקצנו ותעב תתעבנו, כי-חרם הוא.  {פ}
ח,א כל-המצוה, אשר אנכי מצוך היום--תשמרון לעשות:  למען תחיון ורביתם, ובאתם וירשתם את-הארץ, אשר-נשבע יהוה, לאבתיכם.  ח,ב וזכרת את-כל-הדרך, אשר הוליכך יהוה אלהיך זה ארבעים שנה--במדבר:  למען ענתך לנסתך, לדעת את-אשר בלבבך התשמר מצו‍תו--אם-לא.  ח,ג ויענך, וירעבך, ויאכלך את-המן אשר לא-ידעת, ולא ידעון אבתיך:  למען הודיעך, כי לא על-הלחם לבדו יחיה האדם--כי על-כל-מוצא פי-יהוה, יחיה האדם.  ח,ד שמלתך לא בלתה, מעליך, ורגלך, לא בצקה--זה, ארבעים שנה.  ח,ה וידעת, עם-לבבך:  כי, כאשר ייסר איש את-בנו, יהוה אלהיך, מיסרך.  ח,ו ושמרת, את-מצו‍ת יהוה אלהיך, ללכת בדרכיו, וליראה אתו.  ח,ז כי יהוה אלהיך, מביאך אל-ארץ טובה:  ארץ, נחלי מים--עינת ותהמת, יצאים בבקעה ובהר.  ח,ח ארץ חטה ושערה, וגפן ותאנה ורמון; ארץ-זית שמן, ודבש.  ח,ט ארץ, אשר לא במסכנת תאכל-בה לחם--לא-תחסר כל, בה; ארץ אשר אבניה ברזל, ומהרריה תחצב נחשת.  ח,י ואכלת, ושבעת--וברכת את-יהוה אלהיך, על-הארץ הטבה אשר נתן-לך.  ח,יא השמר לך, פן-תשכח את-יהוה אלהיך, לבלתי שמר מצו‍תיו ומשפטיו וחקתיו, אשר אנכי מצוך היום.  ח,יב פן-תאכל, ושבעת; ובתים טבים תבנה, וישבת.  ח,יג ובקרך וצאנך ירבין, וכסף וזהב ירבה-לך; וכל אשר-לך, ירבה.  ח,יד ורם, לבבך; ושכחת את-יהוה אלהיך, המוציאך מארץ מצרים מבית עבדים.  ח,טו המוליכך במדבר הגדל והנורא, נחש שרף ועקרב, וצמאון, אשר אין-מים; המוציא לך מים, מצור החלמיש.  ח,טז המאכלך מן במדבר, אשר לא-ידעון אבתיך:  למען ענתך, ולמען נסתך--להיטבך, באחריתך.  ח,יז ואמרת, בלבבך:  כחי ועצם ידי, עשה לי את-החיל הזה.  ח,יח וזכרת, את-יהוה אלהיך--כי הוא הנתן לך כח, לעשות חיל:  למען הקים את-בריתו אשר-נשבע לאבתיך, כיום הזה.  {פ}
ח,יט והיה, אם-שכח תשכח את-יהוה אלהיך, והלכת אחרי אלהים אחרים, ועבדתם והשתחוית להם--העדתי בכם היום, כי אבד תאבדון.  ח,כ כגוים, אשר יהוה מאביד מפניכם--כן, תאבדון:  עקב לא תשמעון, בקול יהוה אלהיכם.  {פ}
ט,א שמע ישראל, אתה עבר היום את-הירדן, לבא לרשת גוים, גדלים ועצמים ממך--ערים גדלת ובצרת, בשמים.  ט,ב עם-גדול ורם, בני ענקים:  אשר אתה ידעת, ואתה שמעת--מי יתיצב, לפני בני ענק.  ט,ג וידעת היום, כי יהוה אלהיך הוא-העבר לפניך אש אכלה--הוא ישמידם והוא יכניעם, לפניך; והורשתם והאבדתם מהר, כאשר דבר יהוה לך.  ט,ד אל-תאמר בלבבך, בהדף יהוה אלהיך אתם מלפניך לאמר, בצדקתי הביאני יהוה, לרשת את-הארץ הזאת:  וברשעת הגוים האלה, יהוה מורישם מפניך.  ט,ה לא בצדקתך, ובישר לבבך, אתה בא, לרשת את-ארצם:  כי ברשעת הגוים האלה, יהוה אלהיך מורישם מפניך, ולמען הקים את-הדבר אשר נשבע יהוה לאבתיך, לאברהם ליצחק וליעקב.  ט,ו וידעת, כי לא בצדקתך יהוה אלהיך נתן לך את-הארץ הטובה הזאת--לרשתה:  כי עם-קשה-ערף, אתה.  ט,ז זכר, אל-תשכח, את אשר-הקצפת את-יהוה אלהיך, במדבר:  למן-היום אשר-יצאת מארץ מצרים, עד-באכם עד-המקום הזה, ממרים הייתם, עם-יהוה.  ט,ח ובחרב הקצפתם, את-יהוה; ויתאנף יהוה בכם, להשמיד אתכם.  ט,ט בעלתי ההרה, לקחת לוחת האבנים לוחת הברית, אשר-כרת יהוה, עמכם; ואשב בהר, ארבעים יום וארבעים לילה--לחם לא אכלתי, ומים לא שתיתי.  ט,י ויתן יהוה אלי, את-שני לוחת האבנים--כתבים, באצבע אלהים; ועליהם, ככל-הדברים אשר דבר יהוה עמכם בהר מתוך האש--ביום הקהל.  ט,יא ויהי, מקץ ארבעים יום, וארבעים, לילה; נתן יהוה אלי, את-שני לחת האבנים--לחות הברית.  ט,יב ויאמר יהוה אלי, קום רד מהר מזה--כי שחת עמך, אשר הוצאת ממצרים:  סרו מהר, מן-הדרך אשר צויתם--עשו להם, מסכה.  ט,יג ויאמר יהוה, אלי לאמר:  ראיתי את-העם הזה, והנה עם-קשה-ערף הוא.  ט,יד הרף ממני, ואשמידם, ואמחה את-שמם, מתחת השמים; ואעשה, אותך, לגוי-עצום ורב, ממנו.  ט,טו ואפן, וארד מן-ההר, וההר, בער באש; ושני לוחת הברית, על שתי ידי.  ט,טז וארא, והנה חטאתם ליהוה אלהיכם--עשיתם לכם, עגל מסכה:  סרתם מהר--מן-הדרך, אשר-צוה יהוה אתכם.  ט,יז ואתפש, בשני הלחת, ואשלכם, מעל שתי ידי; ואשברם, לעיניכם.  ט,יח ואתנפל לפני יהוה כראשנה, ארבעים יום וארבעים לילה--לחם לא אכלתי, ומים לא שתיתי:  על כל-חטאתכם אשר חטאתם, לעשות הרע בעיני יהוה להכעיסו.  ט,יט כי יגרתי, מפני האף והחמה, אשר קצף יהוה עליכם, להשמיד אתכם; וישמע יהוה אלי, גם בפעם ההוא.  ט,כ ובאהרן, התאנף יהוה מאד--להשמידו; ואתפלל גם-בעד אהרן, בעת ההוא.  ט,כא ואת-חטאתכם אשר-עשיתם את-העגל, לקחתי ואשרף אתו באש, ואכת אתו טחון היטב, עד אשר-דק לעפר; ואשלך, את-עפרו, אל-הנחל, הירד מן-ההר.  ט,כב ובתבערה, ובמסה, ובקברת, התאוה--מקצפים הייתם, את-יהוה.  ט,כג ובשלח יהוה אתכם, מקדש ברנע לאמר, עלו ורשו את-הארץ, אשר נתתי לכם; ותמרו, את-פי יהוה אלהיכם, ולא האמנתם לו, ולא שמעתם בקלו.  ט,כד ממרים הייתם, עם-יהוה, מיום, דעתי אתכם.  ט,כה ואתנפל לפני יהוה, את ארבעים היום ואת-ארבעים הלילה--אשר התנפלתי:  כי-אמר יהוה, להשמיד אתכם.  ט,כו ואתפלל אל-יהוה, ואמר, אדני יהוה אל-תשחת עמך ונחלתך, אשר פדית בגדלך--אשר-הוצאת ממצרים, ביד חזקה.  ט,כז זכר, לעבדיך--לאברהם ליצחק, וליעקב:  אל-תפן, אל-קשי העם הזה, ואל-רשעו, ואל-חטאתו.  ט,כח פן-יאמרו, הארץ אשר הוצאתנו משם, מבלי יכלת יהוה, להביאם אל-הארץ אשר-דבר להם; ומשנאתו אותם, הוציאם להמתם במדבר.  ט,כט והם עמך, ונחלתך, אשר הוצאת בכחך הגדל, ובזרעך הנטויה.  {פ}
י,א בעת ההוא אמר יהוה אלי, פסל-לך שני-לוחת אבנים כראשנים, ועלה אלי, ההרה; ועשית לך, ארון עץ.  י,ב ואכתב, על-הלחת, את-הדברים, אשר היו על-הלחת הראשנים אשר שברת; ושמתם, בארון.  י,ג ואעש ארון עצי שטים, ואפסל שני-לחת אבנים כראשנים; ואעל ההרה, ושני הלחת בידי.  י,ד ויכתב על-הלחת כמכתב הראשון, את עשרת הדברים, אשר דבר יהוה אליכם בהר מתוך האש, ביום הקהל; ויתנם יהוה, אלי.  י,ה ואפן, וארד מן-ההר, ואשם את-הלחת, בארון אשר עשיתי; ויהיו שם, כאשר צוני יהוה.  י,ו ובני ישראל, נסעו מבארת בני-יעקן--מוסרה; שם מת אהרן ויקבר שם, ויכהן אלעזר בנו תחתיו.  י,ז משם נסעו, הגדגדה; ומן-הגדגדה יטבתה, ארץ נחלי מים.  י,ח בעת ההוא, הבדיל יהוה את-שבט הלוי, לשאת, את-ארון ברית-יהוה--לעמד לפני יהוה לשרתו ולברך בשמו, עד היום הזה.  י,ט על-כן לא-היה ללוי, חלק ונחלה--עם-אחיו:  יהוה הוא נחלתו, כאשר דבר יהוה אלהיך לו.  י,י ואנכי עמדתי בהר, כימים הראשנים--ארבעים יום, וארבעים לילה; וישמע יהוה אלי, גם בפעם ההוא--לא-אבה יהוה, השחיתך.  י,יא ויאמר יהוה אלי, קום לך למסע לפני העם; ויבאו ויירשו את-הארץ, אשר-נשבעתי לאבתם לתת להם.  {פ}
י,יב ועתה, ישראל--מה יהוה אלהיך, שאל מעמך:  כי אם-ליראה את-יהוה אלהיך ללכת בכל-דרכיו, ולאהבה אתו, ולעבד את-יהוה אלהיך, בכל-לבבך ובכל-נפשך.  י,יג לשמר את-מצו‍ת יהוה, ואת-חקתיו, אשר אנכי מצוך, היום--לטוב, לך.  י,יד הן ליהוה אלהיך, השמים ושמי השמים, הארץ, וכל-אשר-בה.  י,טו רק באבתיך חשק יהוה, לאהבה אותם; ויבחר בזרעם אחריהם, בכם מכל-העמים--כיום הזה.  י,טז ומלתם, את ערלת לבבכם; וערפכם--לא תקשו, עוד.  י,יז כי, יהוה אלהיכם--הוא אלהי האלהים, ואדני האדנים:  האל הגדל הגבר, והנורא, אשר לא-ישא פנים, ולא יקח שחד.  י,יח עשה משפט יתום, ואלמנה; ואהב גר, לתת לו לחם ושמלה.  י,יט ואהבתם, את-הגר:  כי-גרים הייתם, בארץ מצרים.  י,כ את-יהוה אלהיך תירא, אתו תעבד; ובו תדבק, ובשמו תשבע.  י,כא הוא תהלתך, והוא אלהיך--אשר-עשה אתך, את-הגדלת ואת-הנוראת האלה, אשר ראו, עיניך.  י,כב בשבעים נפש, ירדו אבתיך מצרימה; ועתה, שמך יהוה אלהיך, ככוכבי השמים, לרב.  יא,א ואהבת, את יהוה אלהיך; ושמרת משמרתו, וחקתיו ומשפטיו ומצו‍תיו--כל-הימים.  יא,ב וידעתם, היום, כי לא את-בניכם אשר לא-ידעו ואשר לא-ראו, את-מוסר יהוה אלהיכם:  את-גדלו--את-ידו החזקה, וזרעו הנטויה.  יא,ג ואת-אתתיו, ואת-מעשיו, אשר עשה, בתוך מצרים--לפרעה מלך-מצרים, ולכל-ארצו.  יא,ד ואשר עשה לחיל מצרים לסוסיו ולרכבו, אשר הציף את-מי ים-סוף על-פניהם, ברדפם, אחריכם; ויאבדם יהוה, עד היום הזה.  יא,ה ואשר עשה לכם, במדבר, עד-באכם, עד-המקום הזה.  יא,ו ואשר עשה לדתן ולאבירם, בני אליאב בן-ראובן, אשר פצתה הארץ את-פיה, ותבלעם ואת-בתיהם ואת-אהליהם--ואת כל-היקום אשר ברגליהם, בקרב כל-ישראל.  יא,ז כי עיניכם הראת, את-כל-מעשה יהוה הגדל, אשר, עשה.  יא,ח ושמרתם, את-כל-המצוה, אשר אנכי מצוך, היום--למען תחזקו, ובאתם וירשתם את-הארץ, אשר אתם עברים שמה, לרשתה.  יא,ט ולמען תאריכו ימים על-האדמה, אשר נשבע יהוה לאבתיכם לתת להם ולזרעם--ארץ זבת חלב, ודבש.  {ס}  יא,י כי הארץ, אשר אתה בא-שמה לרשתה--לא כארץ מצרים הוא, אשר יצאתם משם:  אשר תזרע את-זרעך, והשקית ברגלך כגן הירק.  יא,יא והארץ, אשר אתם עברים שמה לרשתה--ארץ הרים, ובקעת; למטר השמים, תשתה-מים.  יא,יב ארץ, אשר-יהוה אלהיך דרש אתה:  תמיד, עיני יהוה אלהיך בה--מרשית השנה, ועד אחרית שנה.  {ס}  יא,יג והיה, אם-שמע תשמעו אל-מצו‍תי, אשר אנכי מצוה אתכם, היום--לאהבה את-יהוה אלהיכם, ולעבדו, בכל-לבבכם, ובכל-נפשכם.  יא,יד ונתתי מטר-ארצכם בעתו, יורה ומלקוש; ואספת דגנך, ותירשך ויצהרך.  יא,טו ונתתי עשב בשדך, לבהמתך; ואכלת, ושבעת.  יא,טז השמרו לכם, פן יפתה לבבכם; וסרתם, ועבדתם אלהים אחרים, והשתחויתם, להם.  יא,יז וחרה אף-יהוה בכם, ועצר את-השמים ולא-יהיה מטר, והאדמה, לא תתן את-יבולה; ואבדתם מהרה, מעל הארץ הטבה, אשר יהוה, נתן לכם.  יא,יח ושמתם את-דברי אלה, על-לבבכם ועל-נפשכם; וקשרתם אתם לאות על-ידכם, והיו לטוטפת בין עיניכם.  יא,יט ולמדתם אתם את-בניכם, לדבר בם, בשבתך בביתך ובלכתך בדרך, ובשכבך ובקומך.  יא,כ וכתבתם על-מזוזות ביתך, ובשעריך.  יא,כא למען ירבו ימיכם, וימי בניכם, על האדמה, אשר נשבע יהוה לאבתיכם לתת להם--כימי השמים, על-הארץ.  {ס}  יא,כב כי אם-שמר תשמרון את-כל-המצוה הזאת, אשר אנכי מצוה אתכם--לעשתה:  לאהבה את-יהוה אלהיכם, ללכת בכל-דרכיו--ולדבקה-בו.  יא,כג והוריש יהוה את-כל-הגוים האלה, מלפניכם; וירשתם גוים, גדלים ועצמים מכם.  יא,כד כל-המקום, אשר תדרך כף-רגלכם בו--לכם יהיה:  מן-המדבר והלבנון מן-הנהר נהר-פרת, ועד הים האחרון--יהיה, גבלכם.  יא,כה לא-יתיצב איש, בפניכם:  פחדכם ומוראכם יתן יהוה אלהיכם, על-פני כל-הארץ אשר תדרכו-בה, כאשר, דבר לכם.  {ס}  יא,כו ראה, אנכי נתן לפניכם--היום:  ברכה, וקללה.  יא,כז את-הברכה--אשר תשמעו, אל-מצו‍ת יהוה אלהיכם, אשר אנכי מצוה אתכם, היום.  יא,כח והקללה, אם-לא תשמעו אל-מצו‍ת יהוה אלהיכם, וסרתם מן-הדרך, אשר אנכי מצוה אתכם היום:  ללכת, אחרי אלהים אחרים--אשר לא-ידעתם.  {ס}  יא,כט והיה, כי יביאך יהוה אלהיך, אל-הארץ, אשר-אתה בא-שמה לרשתה--ונתתה את-הברכה על-הר גרזים, ואת-הקללה על-הר עיבל.  יא,ל הלא-המה בעבר הירדן, אחרי דרך מבוא השמש, בארץ הכנעני, הישב בערבה--מול, הגלגל, אצל, אלוני מרה.  יא,לא כי אתם, עברים את-הירדן, לבא לרשת את-הארץ, אשר-יהוה אלהיכם נתן לכם; וירשתם אתה, וישבתם-בה.  יא,לב ושמרתם לעשות, את כל-החקים ואת-המשפטים, אשר אנכי נתן לפניכם, היום.  יב,א אלה החקים והמשפטים, אשר תשמרון לעשות, בארץ, אשר נתן יהוה אלהי אבתיך לך לרשתה:  כל-הימים--אשר-אתם חיים, על-האדמה.  יב,ב אבד תאבדון את-כל-המקמות אשר עבדו-שם הגוים, אשר אתם ירשים אתם--את-אלהיהם:  על-ההרים הרמים ועל-הגבעות, ותחת כל-עץ רענן.  יב,ג ונתצתם את-מזבחתם, ושברתם את-מצבתם, ואשריהם תשרפון באש, ופסילי אלהיהם תגדעון; ואבדתם את-שמם, מן-המקום ההוא.  יב,ד לא-תעשון כן, ליהוה אלהיכם.  יב,ה כי אם-אל-המקום אשר-יבחר יהוה אלהיכם, מכל-שבטיכם, לשום את-שמו, שם--לשכנו תדרשו, ובאת שמה.  יב,ו והבאתם שמה, עלתיכם וזבחיכם, ואת מעשרתיכם, ואת תרומת ידכם; ונדריכם, ונדבתיכם, ובכרת בקרכם, וצאנכם.  יב,ז ואכלתם-שם, לפני יהוה אלהיכם, ושמחתם בכל משלח ידכם, אתם ובתיכם--אשר ברכך, יהוה אלהיך.  יב,ח לא תעשון--ככל אשר אנחנו עשים פה, היום:  איש, כל-הישר בעיניו.  יב,ט כי לא-באתם, עד-עתה--אל-המנוחה, ואל-הנחלה, אשר-יהוה אלהיך, נתן לך.  יב,י ועברתם, את-הירדן, וישבתם בארץ, אשר-יהוה אלהיכם מנחיל אתכם; והניח לכם מכל-איביכם מסביב, וישבתם-בטח.  יב,יא והיה המקום, אשר-יבחר יהוה אלהיכם בו לשכן שמו שם--שמה תביאו, את כל-אשר אנכי מצוה אתכם:  עולתיכם וזבחיכם, מעשרתיכם ותרמת ידכם, וכל מבחר נדריכם, אשר תדרו ליהוה.  יב,יב ושמחתם, לפני יהוה אלהיכם--אתם ובניכם ובנתיכם, ועבדיכם ואמהתיכם; והלוי אשר בשעריכם, כי אין לו חלק ונחלה אתכם.  יב,יג השמר לך, פן-תעלה עלתיך, בכל-מקום, אשר תראה.  יב,יד כי אם-במקום אשר-יבחר יהוה, באחד שבטיך--שם, תעלה עלתיך; ושם תעשה, כל אשר אנכי מצוך.  יב,טו רק בכל-אות נפשך תזבח ואכלת בשר, כברכת יהוה אלהיך אשר נתן-לך--בכל-שעריך; הטמא והטהור יאכלנו, כצבי וכאיל.  יב,טז רק הדם, לא תאכלו:  על-הארץ תשפכנו, כמים.  יב,יז לא-תוכל לאכל בשעריך, מעשר דגנך ותירשך ויצהרך, ובכרת בקרך, וצאנך; וכל-נדריך אשר תדר, ונדבתיך ותרומת ידך.  יב,יח כי אם-לפני יהוה אלהיך תאכלנו, במקום אשר יבחר יהוה אלהיך בו--אתה ובנך ובתך ועבדך ואמתך, והלוי אשר בשעריך; ושמחת, לפני יהוה אלהיך, בכל, משלח ידך.  יב,יט השמר לך, פן-תעזב את-הלוי, כל-ימיך, על-אדמתך.  {ס}  יב,כ כי-ירחיב יהוה אלהיך את-גבלך, כאשר דבר-לך, ואמרת אכלה בשר, כי-תאוה נפשך לאכל בשר--בכל-אות נפשך, תאכל בשר.  יב,כא כי-ירחק ממך המקום, אשר יבחר יהוה אלהיך לשום שמו שם, וזבחת מבקרך ומצאנך אשר נתן יהוה לך, כאשר צויתך--ואכלת, בשעריך, בכל, אות נפשך.  יב,כב אך, כאשר יאכל את-הצבי ואת-האיל--כן, תאכלנו:  הטמא, והטהור, יחדו, יאכלנו.  יב,כג רק חזק, לבלתי אכל הדם, כי הדם, הוא הנפש; ולא-תאכל הנפש, עם-הבשר.  יב,כד לא, תאכלנו:  על-הארץ תשפכנו, כמים.  יב,כה לא, תאכלנו--למען ייטב לך ולבניך אחריך, כי-תעשה הישר בעיני יהוה.  יב,כו רק קדשיך אשר-יהיו לך, ונדריך, תשא ובאת, אל-המקום אשר-יבחר יהוה.  יב,כז ועשית עלתיך הבשר והדם, על-מזבח יהוה אלהיך; ודם-זבחיך, ישפך על-מזבח יהוה אלהיך, והבשר, תאכל.  יב,כח שמר ושמעת, את כל-הדברים האלה, אשר אנכי, מצוך:  למען ייטב לך ולבניך אחריך, עד-עולם--כי תעשה הטוב והישר, בעיני יהוה אלהיך.  {ס}  יב,כט כי-יכרית יהוה אלהיך את-הגוים, אשר אתה בא-שמה לרשת אותם--מפניך; וירשת אתם, וישבת בארצם.  יב,ל השמר לך, פן-תנקש אחריהם, אחרי, השמדם מפניך; ופן-תדרש לאלהיהם לאמר, איכה יעבדו הגוים האלה את-אלהיהם, ואעשה-כן, גם-אני.  יב,לא לא-תעשה כן, ליהוה אלהיך:  כי כל-תועבת יהוה אשר שנא, עשו לאלהיהם--כי גם את-בניהם ואת-בנתיהם, ישרפו באש לאלהיהם.  יג,א את כל-הדבר, אשר אנכי מצוה אתכם--אתו תשמרו, לעשות:  לא-תסף עליו, ולא תגרע ממנו.  {פ}
יג,ב כי-יקום בקרבך נביא, או חלם חלום; ונתן אליך אות, או מופת.  יג,ג ובא האות והמופת, אשר-דבר אליך לאמר:  נלכה אחרי אלהים אחרים, אשר לא-ידעתם--ונעבדם.  יג,ד לא תשמע, אל-דברי הנביא ההוא, או אל-חולם החלום, ההוא:  כי מנסה יהוה אלהיכם, אתכם, לדעת הישכם אהבים את-יהוה אלהיכם, בכל-לבבכם ובכל-נפשכם.  יג,ה אחרי יהוה אלהיכם תלכו, ואתו תיראו; ואת-מצו‍תיו תשמרו ובקלו תשמעו, ואתו תעבדו ובו תדבקון.  יג,ו והנביא ההוא או חלם החלום ההוא יומת, כי דבר-סרה על-יהוה אלהיכם המוציא אתכם מארץ מצרים והפדך מבית עבדים--להדיחך מן-הדרך, אשר צוך יהוה אלהיך ללכת בה; ובערת הרע, מקרבך.  {ס}  יג,ז כי יסיתך אחיך בן-אמך או-בנך או-בתך או אשת חיקך, או רעך אשר כנפשך--בסתר לאמר:  נלכה, ונעבדה אלהים אחרים, אשר לא ידעת, אתה ואבתיך.  יג,ח מאלהי העמים, אשר סביבתיכם, הקרבים אליך, או הרחקים ממך--מקצה הארץ, ועד-קצה הארץ.  יג,ט לא-תאבה לו, ולא תשמע אליו; ולא-תחוס עינך עליו, ולא-תחמל ולא-תכסה עליו.  יג,י כי הרג תהרגנו, ידך תהיה-בו בראשונה להמיתו; ויד כל-העם, באחרנה.  יג,יא וסקלתו באבנים, ומת:  כי בקש, להדיחך מעל יהוה אלהיך, המוציאך מארץ מצרים, מבית עבדים.  יג,יב וכל-ישראל--ישמעו, ויראון; ולא-יוספו לעשות, כדבר הרע הזה--בקרבך.  {ס}  יג,יג כי-תשמע באחת עריך, אשר יהוה אלהיך נתן לך לשבת שם--לאמר.  יג,יד יצאו אנשים בני-בליעל, מקרבך, וידיחו את-ישבי עירם, לאמר:  נלכה, ונעבדה אלהים אחרים--אשר לא-ידעתם.  יג,טו ודרשת וחקרת ושאלת, היטב; והנה אמת נכון הדבר, נעשתה התועבה הזאת בקרבך.  יג,טז הכה תכה, את-ישבי העיר ההוא--לפי-חרב:  החרם אתה ואת-כל-אשר-בה ואת-בהמתה, לפי-חרב.  יג,יז ואת-כל-שללה, תקבץ אל-תוך רחבה, ושרפת באש את-העיר ואת-כל-שללה כליל, ליהוה אלהיך; והיתה תל עולם, לא תבנה עוד.  יג,יח ולא-ידבק בידך מאומה, מן-החרם--למען ישוב יהוה מחרון אפו, ונתן-לך רחמים ורחמך והרבך, כאשר נשבע, לאבתיך.  יג,יט כי תשמע, בקול יהוה אלהיך, לשמר את-כל-מצו‍תיו, אשר אנכי מצוך היום--לעשות, הישר, בעיני, יהוה אלהיך.  {ס}  יד,א בנים אתם, ליהוה אלהיכם:  לא תתגדדו, ולא-תשימו קרחה בין עיניכם--למת.  יד,ב כי עם קדוש אתה, ליהוה אלהיך; ובך בחר יהוה, להיות לו לעם סגלה, מכל העמים, אשר על-פני האדמה.  {ס}  יד,ג לא תאכל, כל-תועבה.  יד,ד זאת הבהמה, אשר תאכלו:  שור, שה כשבים ושה עזים.  יד,ה איל וצבי, ויחמור; ואקו ודישן, ותאו וזמר.  יד,ו וכל-בהמה מפרסת פרסה, ושסעת שסע שתי פרסות, מעלת גרה, בבהמה--אתה, תאכלו.  יד,ז אך את-זה לא תאכלו, ממעלי הגרה, וממפריסי הפרסה, השסועה:  את-הגמל ואת-הארנבת ואת-השפן כי-מעלה גרה המה, ופרסה לא הפריסו--טמאים הם, לכם.  יד,ח ואת-החזיר כי-מפריס פרסה הוא, ולא גרה--טמא הוא, לכם; מבשרם לא תאכלו, ובנבלתם לא תגעו.  {ס}  יד,ט את-זה, תאכלו, מכל, אשר במים:  כל אשר-לו סנפיר וקשקשת, תאכלו.  יד,י וכל אשר אין-לו סנפיר וקשקשת, לא תאכלו--טמא הוא, לכם.  {ס}  יד,יא כל-צפור טהרה, תאכלו.  יד,יב וזה, אשר לא-תאכלו מהם:  הנשר והפרס, והעזניה.  יד,יג והראה, ואת-האיה, והדיה, למינה.  יד,יד ואת כל-ערב, למינו.  יד,טו ואת בת היענה, ואת-התחמס ואת-השחף; ואת-הנץ, למינהו.  יד,טז את-הכוס ואת-הינשוף, והתנשמת.  יד,יז והקאת ואת-הרחמה, ואת-השלך.  יד,יח והחסידה, והאנפה למינה; והדוכיפת, והעטלף.  יד,יט וכל שרץ העוף, טמא הוא לכם:  לא, יאכלו.  יד,כ כל-עוף טהור, תאכלו.  יד,כא לא תאכלו כל-נבלה לגר אשר-בשעריך תתננה ואכלה, או מכר לנכרי--כי עם קדוש אתה, ליהוה אלהיך; לא-תבשל גדי, בחלב אמו.  {פ}
יד,כב עשר תעשר, את כל-תבואת זרעך, היצא השדה, שנה שנה.  יד,כג ואכלת לפני יהוה אלהיך, במקום אשר-יבחר לשכן שמו שם, מעשר דגנך תירשך ויצהרך, ובכרת בקרך וצאנך:  למען תלמד, ליראה את-יהוה אלהיך--כל-הימים.  יד,כד וכי-ירבה ממך הדרך, כי לא תוכל שאתו--כי-ירחק ממך המקום, אשר יבחר יהוה אלהיך לשום שמו שם:  כי יברכך, יהוה אלהיך.  יד,כה ונתתה, בכסף; וצרת הכסף, בידך, והלכת אל-המקום, אשר יבחר יהוה אלהיך בו.  יד,כו ונתתה הכסף בכל אשר-תאוה נפשך בבקר ובצאן, וביין ובשכר, ובכל אשר תשאלך, נפשך; ואכלת שם, לפני יהוה אלהיך, ושמחת, אתה וביתך.  יד,כז והלוי אשר-בשעריך, לא תעזבנו:  כי אין לו חלק ונחלה, עמך.  {ס}  יד,כח מקצה שלש שנים, תוציא את-כל-מעשר תבואתך, בשנה, ההוא; והנחת, בשעריך.  יד,כט ובא הלוי כי אין-לו חלק ונחלה עמך, והגר והיתום והאלמנה אשר בשעריך, ואכלו, ושבעו--למען יברכך יהוה אלהיך, בכל-מעשה ידך אשר תעשה.  {ס}  טו,א מקץ שבע-שנים, תעשה שמטה.  טו,ב וזה, דבר השמטה--שמוט כל-בעל משה ידו, אשר ישה ברעהו:  לא-יגש את-רעהו ואת-אחיו, כי-קרא שמטה ליהוה.  טו,ג את-הנכרי, תגש; ואשר יהיה לך את-אחיך, תשמט ידך.  טו,ד אפס, כי לא יהיה-בך אביון:  כי-ברך יברכך, יהוה, בארץ, אשר יהוה אלהיך נתן-לך נחלה לרשתה.  טו,ה רק אם-שמוע תשמע, בקול יהוה אלהיך, לשמר לעשות את-כל-המצוה הזאת, אשר אנכי מצוך היום.  טו,ו כי-יהוה אלהיך ברכך, כאשר דבר-לך; והעבטת גוים רבים, ואתה לא תעבט, ומשלת בגוים רבים, ובך לא ימשלו.  {ס}  טו,ז כי-יהיה בך אביון מאחד אחיך, באחד שעריך, בארצך, אשר-יהוה אלהיך נתן לך--לא תאמץ את-לבבך, ולא תקפץ את-ידך, מאחיך, האביון.  טו,ח כי-פתח תפתח את-ידך, לו; והעבט, תעביטנו, די מחסרו, אשר יחסר לו.  טו,ט השמר לך פן-יהיה דבר עם-לבבך בליעל לאמר, קרבה שנת-השבע שנת השמטה, ורעה עינך באחיך האביון, ולא תתן לו; וקרא עליך אל-יהוה, והיה בך חטא.  טו,י נתון תתן לו, ולא-ירע לבבך בתתך לו:  כי בגלל הדבר הזה, יברכך יהוה אלהיך, בכל-מעשך, ובכל משלח ידך.  טו,יא כי לא-יחדל אביון, מקרב הארץ; על-כן אנכי מצוך, לאמר, פתח תפתח את-ידך לאחיך לעניך ולאבינך, בארצך.  {ס}  טו,יב כי-ימכר לך אחיך העברי, או העבריה--ועבדך, שש שנים; ובשנה, השביעת, תשלחנו חפשי, מעמך.  טו,יג וכי-תשלחנו חפשי, מעמך--לא תשלחנו, ריקם.  טו,יד העניק תעניק, לו, מצאנך, ומגרנך ומיקבך:  אשר ברכך יהוה אלהיך, תתן-לו.  טו,טו וזכרת, כי עבד היית בארץ מצרים, ויפדך, יהוה אלהיך; על-כן אנכי מצוך, את-הדבר הזה--היום.  טו,טז והיה כי-יאמר אליך, לא אצא מעמך:  כי אהבך ואת-ביתך, כי-טוב לו עמך.  טו,יז ולקחת את-המרצע, ונתתה באזנו ובדלת, והיה לך, עבד עולם; ואף לאמתך, תעשה-כן.  טו,יח לא-יקשה בעינך, בשלחך אתו חפשי מעמך--כי משנה שכר שכיר, עבדך שש שנים; וברכך יהוה אלהיך, בכל אשר תעשה.  {פ}
טו,יט כל-הבכור אשר יולד בבקרך ובצאנך, הזכר--תקדיש, ליהוה אלהיך:  לא תעבד בבכר שורך, ולא תגז בכור צאנך.  טו,כ לפני יהוה אלהיך תאכלנו שנה בשנה, במקום אשר-יבחר יהוה--אתה, וביתך.  טו,כא וכי-יהיה בו מום, פסח או עור, כל, מום רע--לא תזבחנו, ליהוה אלהיך.  טו,כב בשעריך, תאכלנו--הטמא והטהור יחדו, כצבי וכאיל.  טו,כג רק את-דמו, לא תאכל:  על-הארץ תשפכנו, כמים.  {פ}
טז,א שמור, את-חדש האביב, ועשית פסח, ליהוה אלהיך:  כי בחדש האביב, הוציאך יהוה אלהיך ממצרים--לילה.  טז,ב וזבחת פסח ליהוה אלהיך, צאן ובקר, במקום אשר-יבחר יהוה, לשכן שמו שם.  טז,ג לא-תאכל עליו חמץ, שבעת ימים תאכל-עליו מצות לחם עני:  כי בחפזון, יצאת מארץ מצרים--למען תזכר את-יום צאתך מארץ מצרים, כל ימי חייך.  טז,ד ולא-יראה לך שאר בכל-גבלך, שבעת ימים; ולא-ילין מן-הבשר, אשר תזבח בערב ביום הראשון--לבקר.  טז,ה לא תוכל, לזבח את-הפסח, באחד שעריך, אשר-יהוה אלהיך נתן לך.  טז,ו כי אם-אל-המקום אשר-יבחר יהוה אלהיך, לשכן שמו--שם תזבח את-הפסח, בערב:  כבוא השמש, מועד צאתך ממצרים.  טז,ז ובשלת, ואכלת, במקום, אשר יבחר יהוה אלהיך בו; ופנית בבקר, והלכת לאהליך.  טז,ח ששת ימים, תאכל מצות; וביום השביעי, עצרת ליהוה אלהיך--לא תעשה, מלאכה.  {ס}  טז,ט שבעה שבעת, תספר-לך:  מהחל חרמש, בקמה, תחל לספר, שבעה שבעות.  טז,י ועשית חג שבעות, ליהוה אלהיך--מסת נדבת ידך, אשר תתן:  כאשר יברכך, יהוה אלהיך.  טז,יא ושמחת לפני יהוה אלהיך, אתה ובנך ובתך ועבדך ואמתך, והלוי אשר בשעריך, והגר והיתום והאלמנה אשר בקרבך--במקום, אשר יבחר יהוה אלהיך, לשכן שמו, שם.  טז,יב וזכרת, כי-עבד היית במצרים; ושמרת ועשית, את-החקים האלה.  {פ}
טז,יג חג הסכת תעשה לך, שבעת ימים:  באספך--מגרנך, ומיקבך.  טז,יד ושמחת, בחגך:  אתה ובנך ובתך, ועבדך ואמתך, והלוי והגר והיתום והאלמנה, אשר בשעריך.  טז,טו שבעת ימים, תחג ליהוה אלהיך, במקום, אשר-יבחר יהוה:  כי יברכך יהוה אלהיך, בכל תבואתך ובכל מעשה ידיך, והיית, אך שמח.  טז,טז שלוש פעמים בשנה יראה כל-זכורך את-פני יהוה אלהיך, במקום אשר יבחר--בחג המצות ובחג השבעות, ובחג הסכות; ולא יראה את-פני יהוה, ריקם.  טז,יז איש, כמתנת ידו, כברכת יהוה אלהיך, אשר נתן-לך.  {ס}  טז,יח שפטים ושטרים, תתן-לך בכל-שעריך, אשר יהוה אלהיך נתן לך, לשבטיך; ושפטו את-העם, משפט-צדק.  טז,יט לא-תטה משפט, לא תכיר פנים; ולא-תקח שחד--כי השחד יעור עיני חכמים, ויסלף דברי צדיקם.  טז,כ צדק צדק, תרדף--למען תחיה וירשת את-הארץ, אשר-יהוה אלהיך נתן לך.  {ס}  טז,כא לא-תטע לך אשרה, כל-עץ:  אצל, מזבח יהוה אלהיך--אשר תעשה-לך.  טז,כב ולא-תקים לך, מצבה, אשר שנא, יהוה אלהיך.  {ס}  יז,א לא-תזבח ליהוה אלהיך שור ושה, אשר יהיה בו מום--כל, דבר רע:  כי תועבת יהוה אלהיך, הוא.  {ס}  יז,ב כי-ימצא בקרבך באחד שעריך, אשר-יהוה אלהיך נתן לך:  איש או-אשה, אשר יעשה את-הרע בעיני יהוה-אלהיך--לעבר בריתו.  יז,ג וילך, ויעבד אלהים אחרים, וישתחו, להם; ולשמש או לירח, או לכל-צבא השמים--אשר לא-צויתי.  יז,ד והגד-לך, ושמעת; ודרשת היטב--והנה אמת נכון הדבר, נעשתה התועבה הזאת בישראל.  יז,ה והוצאת את-האיש ההוא או את-האשה ההוא אשר עשו את-הדבר הרע הזה, אל-שעריך--את-האיש, או את-האשה; וסקלתם באבנים, ומתו.  יז,ו על-פי שנים עדים, או שלשה עדים--יומת המת:  לא יומת, על-פי עד אחד.  יז,ז יד העדים תהיה-בו בראשנה, להמיתו, ויד כל-העם, באחרנה; ובערת הרע, מקרבך.  {פ}
יז,ח כי יפלא ממך דבר למשפט, בין-דם לדם בין-דין לדין ובין נגע לנגע--דברי ריבת, בשעריך:  וקמת ועלית--אל-המקום, אשר יבחר יהוה אלהיך בו.  יז,ט ובאת, אל-הכהנים הלוים, ואל-השפט, אשר יהיה בימים ההם; ודרשת והגידו לך, את דבר המשפט.  יז,י ועשית, על-פי הדבר אשר יגידו לך, מן-המקום ההוא, אשר יבחר יהוה; ושמרת לעשות, ככל אשר יורוך.  יז,יא על-פי התורה אשר יורוך, ועל-המשפט אשר-יאמרו לך--תעשה:  לא תסור, מן-הדבר אשר-יגידו לך--ימין ושמאל.  יז,יב והאיש אשר-יעשה בזדון, לבלתי שמע אל-הכהן העמד לשרת שם את-יהוה אלהיך, או, אל-השפט--ומת האיש ההוא, ובערת הרע מישראל.  יז,יג וכל-העם, ישמעו ויראו; ולא יזידון, עוד.  {ס}  יז,יד כי-תבא אל-הארץ, אשר יהוה אלהיך נתן לך, וירשתה, וישבתה בה; ואמרת, אשימה עלי מלך, ככל-הגוים, אשר סביבתי.  יז,טו שום תשים עליך מלך, אשר יבחר יהוה אלהיך בו:  מקרב אחיך, תשים עליך מלך--לא תוכל לתת עליך איש נכרי, אשר לא-אחיך הוא.  יז,טז רק, לא-ירבה-לו סוסים, ולא-ישיב את-העם מצרימה, למען הרבות סוס; ויהוה, אמר לכם, לא תספון לשוב בדרך הזה, עוד.  יז,יז ולא ירבה-לו נשים, ולא יסור לבבו; וכסף וזהב, לא ירבה-לו מאד.  יז,יח והיה כשבתו, על כסא ממלכתו--וכתב לו את-משנה התורה הזאת, על-ספר, מלפני, הכהנים הלוים.  יז,יט והיתה עמו, וקרא בו כל-ימי חייו--למען ילמד, ליראה את-יהוה אלהיו, לשמר את-כל-דברי התורה הזאת ואת-החקים האלה, לעשתם.  יז,כ לבלתי רום-לבבו מאחיו, ולבלתי סור מן-המצוה ימין ושמאול--למען יאריך ימים על-ממלכתו הוא ובניו, בקרב ישראל.  {ס}  יח,א לא-יהיה לכהנים הלוים כל-שבט לוי, חלק ונחלה--עם-ישראל; אשי יהוה ונחלתו, יאכלון.  יח,ב ונחלה לא-יהיה-לו, בקרב אחיו:  יהוה הוא נחלתו, כאשר דבר-לו.  {ס}  יח,ג וזה יהיה משפט הכהנים מאת העם, מאת זבחי הזבח--אם-שור אם-שה:  ונתן, לכהן, הזרע והלחיים, והקבה.  יח,ד ראשית דגנך תירשך ויצהרך, וראשית גז צאנך--תתן-לו.  יח,ה כי בו, בחר יהוה אלהיך--מכל-שבטיך:  לעמד לשרת בשם-יהוה הוא ובניו, כל-הימים.  {ס}  יח,ו וכי-יבא הלוי מאחד שעריך, מכל-ישראל, אשר-הוא, גר שם; ובא בכל-אות נפשו, אל-המקום אשר-יבחר יהוה.  יח,ז ושרת, בשם יהוה אלהיו--ככל-אחיו, הלוים, העמדים שם, לפני יהוה.  יח,ח חלק כחלק, יאכלו, לבד ממכריו, על-האבות.  {ס}  יח,ט כי אתה בא אל-הארץ, אשר-יהוה אלהיך נתן לך--לא-תלמד לעשות, כתועבת הגוים ההם.  יח,י לא-ימצא בך, מעביר בנו-ובתו באש, קסם קסמים, מעונן ומנחש ומכשף.  יח,יא וחבר, חבר; ושאל אוב וידעני, ודרש אל-המתים.  יח,יב כי-תועבת יהוה, כל-עשה אלה; ובגלל, התועבת האלה, יהוה אלהיך, מוריש אותם מפניך.  יח,יג תמים תהיה, עם יהוה אלהיך.  יח,יד כי הגוים האלה, אשר אתה יורש אותם--אל-מעננים ואל-קסמים, ישמעו; ואתה--לא כן, נתן לך יהוה אלהיך.  יח,טו נביא מקרבך מאחיך כמני, יקים לך יהוה אלהיך:  אליו, תשמעון.  יח,טז ככל אשר-שאלת מעם יהוה אלהיך, בחרב, ביום הקהל, לאמר:  לא אסף, לשמע את-קול יהוה אלהי, ואת-האש הגדלה הזאת לא-אראה עוד, ולא אמות.  יח,יז ויאמר יהוה, אלי:  היטיבו, אשר דברו.  יח,יח נביא אקים להם מקרב אחיהם, כמוך; ונתתי דברי, בפיו, ודבר אליהם, את כל-אשר אצונו.  יח,יט והיה, האיש אשר לא-ישמע אל-דברי, אשר ידבר, בשמי--אנכי, אדרש מעמו.  יח,כ אך הנביא אשר יזיד לדבר דבר בשמי, את אשר לא-צויתיו לדבר, ואשר ידבר, בשם אלהים אחרים--ומת, הנביא ההוא.  יח,כא וכי תאמר, בלבבך:  איכה נדע את-הדבר, אשר לא-דברו יהוה.  יח,כב אשר ידבר הנביא בשם יהוה, ולא-יהיה הדבר ולא יבא--הוא הדבר, אשר לא-דברו יהוה:  בזדון דברו הנביא, לא תגור ממנו.  {ס}  יט,א כי-יכרית יהוה אלהיך, את-הגוים, אשר יהוה אלהיך, נתן לך את-ארצם; וירשתם, וישבת בעריהם ובבתיהם.  יט,ב שלוש ערים, תבדיל לך:  בתוך ארצך--אשר יהוה אלהיך, נתן לך לרשתה.  יט,ג תכין לך, הדרך, ושלשת את-גבול ארצך, אשר ינחילך יהוה אלהיך; והיה, לנוס שמה כל-רצח.  יט,ד וזה דבר הרצח, אשר-ינוס שמה וחי:  אשר יכה את-רעהו בבלי-דעת, והוא לא-שנא לו מתמל שלשם.  יט,ה ואשר יבא את-רעהו ביער, לחטב עצים, ונדחה ידו בגרזן לכרת העץ, ונשל הברזל מן-העץ ומצא את-רעהו ומת:  הוא, ינוס אל-אחת הערים-האלה--וחי.  יט,ו פן-ירדף גאל הדם אחרי הרצח, כי-יחם לבבו, והשיגו כי-ירבה הדרך, והכהו נפש; ולו, אין משפט-מות, כי לא שנא הוא לו, מתמול שלשום.  יט,ז על-כן אנכי מצוך, לאמר:  שלש ערים, תבדיל לך.  יט,ח ואם-ירחיב יהוה אלהיך, את-גבלך, כאשר נשבע, לאבתיך; ונתן לך את-כל-הארץ, אשר דבר לתת לאבתיך.  יט,ט כי-תשמר את-כל-המצוה הזאת לעשתה, אשר אנכי מצוך היום, לאהבה את-יהוה אלהיך וללכת בדרכיו, כל-הימים--ויספת לך עוד שלש ערים, על השלש האלה.  יט,י ולא ישפך, דם נקי, בקרב ארצך, אשר יהוה אלהיך נתן לך נחלה; והיה עליך, דמים.  {פ}
יט,יא וכי-יהיה איש, שנא לרעהו, וארב לו וקם עליו, והכהו נפש ומת; ונס, אל-אחת הערים האל.  יט,יב ושלחו זקני עירו, ולקחו אתו משם; ונתנו אתו, ביד גאל הדם--ומת.  יט,יג לא-תחוס עינך, עליו; ובערת דם-הנקי מישראל, וטוב לך.  {ס}  יט,יד לא תסיג גבול רעך, אשר גבלו ראשנים--בנחלתך, אשר תנחל, בארץ, אשר יהוה אלהיך נתן לך לרשתה.  {ס}  יט,טו לא-יקום עד אחד באיש, לכל-עו‍ן ולכל-חטאת, בכל-חטא, אשר יחטא:  על-פי שני עדים, או על-פי שלשה-עדים--יקום דבר.  יט,טז כי-יקום עד-חמס, באיש, לענות בו, סרה.  יט,יז ועמדו שני-האנשים אשר-להם הריב, לפני יהוה, לפני הכהנים והשפטים, אשר יהיו בימים ההם.  יט,יח ודרשו השפטים, היטב; והנה עד-שקר העד, שקר ענה באחיו.  יט,יט ועשיתם לו, כאשר זמם לעשות לאחיו; ובערת הרע, מקרבך.  יט,כ והנשארים, ישמעו ויראו; ולא-יספו לעשות עוד, כדבר הרע הזה--בקרבך.  יט,כא ולא תחוס, עינך:  נפש בנפש, עין בעין שן בשן, יד ביד, רגל ברגל.  {ס}  כ,א כי-תצא למלחמה על-איבך, וראית סוס ורכב עם רב ממך--לא תירא, מהם:  כי-יהוה אלהיך עמך, המעלך מארץ מצרים.  כ,ב והיה, כקרבכם אל-המלחמה; ונגש הכהן, ודבר אל-העם.  כ,ג ואמר אלהם שמע ישראל, אתם קרבים היום למלחמה על-איביכם; אל-ירך לבבכם, אל-תיראו ואל-תחפזו ואל-תערצו--מפניהם.  כ,ד כי יהוה אלהיכם, ההלך עמכם--להלחם לכם עם-איביכם, להושיע אתכם.  כ,ה ודברו השטרים, אל-העם לאמר, מי-האיש אשר בנה בית-חדש ולא חנכו, ילך וישב לביתו:  פן-ימות, במלחמה, ואיש אחר, יחנכנו.  כ,ו ומי-האיש אשר-נטע כרם, ולא חללו--ילך, וישב לביתו:  פן-ימות, במלחמה, ואיש אחר, יחללנו.  כ,ז ומי-האיש אשר-ארש אשה, ולא לקחה--ילך, וישב לביתו:  פן-ימות, במלחמה, ואיש אחר, יקחנה.  כ,ח ויספו השטרים, לדבר אל-העם, ואמרו מי-האיש הירא ורך הלבב, ילך וישב לביתו; ולא ימס את-לבב אחיו, כלבבו.  כ,ט והיה ככלת השטרים, לדבר אל-העם; ופקדו שרי צבאות, בראש העם.  {ס}  כ,י כי-תקרב אל-עיר, להלחם עליה--וקראת אליה, לשלום.  כ,יא והיה אם-שלום תענך, ופתחה לך:  והיה כל-העם הנמצא-בה, יהיו לך למס--ועבדוך.  כ,יב ואם-לא תשלים עמך, ועשתה עמך מלחמה--וצרת, עליה.  כ,יג ונתנה יהוה אלהיך, בידך; והכית את-כל-זכורה, לפי-חרב.  כ,יד רק הנשים והטף והבהמה וכל אשר יהיה בעיר, כל-שללה--תבז לך; ואכלת את-שלל איביך, אשר נתן יהוה אלהיך לך.  כ,טו כן תעשה לכל-הערים, הרחקת ממך מאד, אשר לא-מערי הגוים-האלה, הנה.  כ,טז רק, מערי העמים האלה, אשר יהוה אלהיך, נתן לך נחלה--לא תחיה, כל-נשמה.  כ,יז כי-החרם תחרימם, החתי והאמרי הכנעני והפרזי, החוי, והיבוסי--כאשר צוך, יהוה אלהיך.  כ,יח למען, אשר לא-ילמדו אתכם לעשות, ככל תועבתם, אשר עשו לאלהיהם; וחטאתם, ליהוה אלהיכם.  {ס}  כ,יט כי-תצור אל-עיר ימים רבים להלחם עליה לתפשה, לא-תשחית את-עצה לנדח עליו גרזן--כי ממנו תאכל, ואתו לא תכרת:  כי האדם עץ השדה, לבא מפניך במצור.  כ,כ רק עץ אשר-תדע, כי-לא-עץ מאכל הוא--אתו תשחית, וכרת; ובנית מצור, על-העיר אשר-הוא עשה עמך מלחמה--עד רדתה.  {פ}
כא,א כי-ימצא חלל, באדמה אשר יהוה אלהיך נתן לך לרשתה, נפל, בשדה:  לא נודע, מי הכהו.  כא,ב ויצאו זקניך, ושפטיך; ומדדו, אל-הערים, אשר, סביבת החלל.  כא,ג והיה העיר, הקרבה אל-החלל--ולקחו זקני העיר ההוא עגלת בקר, אשר לא-עבד בה, אשר לא-משכה, בעל.  כא,ד והורדו זקני העיר ההוא את-העגלה, אל-נחל איתן, אשר לא-יעבד בו, ולא יזרע; וערפו-שם את-העגלה, בנחל.  כא,ה ונגשו הכהנים, בני לוי--כי בם בחר יהוה אלהיך לשרתו, ולברך בשם יהוה; ועל-פיהם יהיה, כל-ריב וכל-נגע.  כא,ו וכל, זקני העיר ההוא, הקרבים, אל-החלל--ירחצו, את-ידיהם, על-העגלה, הערופה בנחל.  כא,ז וענו, ואמרו:  ידינו, לא שפכה (שפכו) את-הדם הזה, ועינינו, לא ראו.  כא,ח כפר לעמך ישראל אשר-פדית, יהוה, ואל-תתן דם נקי, בקרב עמך ישראל; ונכפר להם, הדם.  כא,ט ואתה, תבער הדם הנקי--מקרבך:  כי-תעשה הישר, בעיני יהוה.  {ס}  כא,י כי-תצא למלחמה, על-איביך; ונתנו יהוה אלהיך, בידך--ושבית שביו.  כא,יא וראית, בשביה, אשת, יפת-תאר; וחשקת בה, ולקחת לך לאשה.  כא,יב והבאתה, אל-תוך ביתך; וגלחה, את-ראשה, ועשתה, את-צפרניה.  כא,יג והסירה את-שמלת שביה מעליה, וישבה בביתך, ובכתה את-אביה ואת-אמה, ירח ימים; ואחר כן תבוא אליה, ובעלתה, והיתה לך, לאשה.  כא,יד והיה אם-לא חפצת בה, ושלחתה לנפשה, ומכר לא-תמכרנה, בכסף; לא-תתעמר בה, תחת אשר עניתה.  {ס}  כא,טו כי-תהיין לאיש שתי נשים, האחת אהובה והאחת שנואה, וילדו-לו בנים, האהובה והשנואה; והיה הבן הבכר, לשניאה.  כא,טז והיה, ביום הנחילו את-בניו, את אשר-יהיה, לו--לא יוכל, לבכר את-בן-האהובה, על-פני בן-השנואה, הבכר.  כא,יז כי את-הבכר בן-השנואה יכיר, לתת לו פי שנים, בכל אשר-ימצא, לו:  כי-הוא ראשית אנו, לו משפט הבכרה.  {ס}  כא,יח כי-יהיה לאיש, בן סורר ומורה--איננו שמע, בקול אביו ובקול אמו; ויסרו אתו, ולא ישמע אליהם.  כא,יט ותפשו בו, אביו ואמו; והוציאו אתו אל-זקני עירו, ואל-שער מקמו.  כא,כ ואמרו אל-זקני עירו, בננו זה סורר ומרה--איננו שמע, בקלנו; זולל, וסבא.  כא,כא ורגמהו כל-אנשי עירו באבנים, ומת, ובערת הרע, מקרבך; וכל-ישראל, ישמעו ויראו.  {ס}  כא,כב וכי-יהיה באיש, חטא משפט-מות--והומת:  ותלית אתו, על-עץ.  כא,כג לא-תלין נבלתו על-העץ, כי-קבור תקברנו ביום ההוא--כי-קללת אלהים, תלוי; ולא תטמא, את-אדמתך, אשר יהוה אלהיך, נתן לך נחלה.  {ס}  כב,א לא-תראה את-שור אחיך או את-שיו, נדחים, והתעלמת, מהם:  השב תשיבם, לאחיך.  כב,ב ואם-לא קרוב אחיך אליך, ולא ידעתו--ואספתו, אל-תוך ביתך, והיה עמך עד דרש אחיך אתו, והשבתו לו.  כב,ג וכן תעשה לחמרו, וכן תעשה לשמלתו, וכן תעשה לכל-אבדת אחיך אשר-תאבד ממנו, ומצאתה:  לא תוכל, להתעלם.  {ס}  כב,ד לא-תראה את-חמור אחיך או שורו, נפלים בדרך, והתעלמת, מהם:  הקם תקים, עמו.  {ס}  כב,ה לא-יהיה כלי-גבר על-אשה, ולא-ילבש גבר שמלת אשה:  כי תועבת יהוה אלהיך, כל-עשה אלה.  {פ}
כב,ו כי יקרא קן-צפור לפניך בדרך בכל-עץ או על-הארץ, אפרחים או ביצים, והאם רבצת על-האפרחים, או על-הביצים--לא-תקח האם, על-הבנים.  כב,ז שלח תשלח את-האם, ואת-הבנים תקח-לך, למען ייטב לך, והארכת ימים.  {ס}  כב,ח כי תבנה בית חדש, ועשית מעקה לגגך; ולא-תשים דמים בביתך, כי-יפל הנפל ממנו.  כב,ט לא-תזרע כרמך, כלאים:  פן-תקדש, המלאה הזרע אשר תזרע, ותבואת, הכרם.  {ס}  כב,י לא-תחרש בשור-ובחמר, יחדו.  כב,יא לא תלבש שעטנז, צמר ופשתים יחדו.  {ס}  כב,יב גדלים, תעשה-לך, על-ארבע כנפות כסותך, אשר תכסה-בה.  {ס}  כב,יג כי-יקח איש, אשה; ובא אליה, ושנאה.  כב,יד ושם לה עלילת דברים, והוצא עליה שם רע; ואמר, את-האשה הזאת לקחתי, ואקרב אליה, ולא-מצאתי לה בתולים.  כב,טו ולקח אבי הנער, ואמה; והוציאו את-בתולי הנער, אל-זקני העיר--השערה.  כב,טז ואמר אבי הנער, אל-הזקנים:  את-בתי, נתתי לאיש הזה לאשה--וישנאה.  כב,יז והנה-הוא שם עלילת דברים לאמר, לא-מצאתי לבתך בתולים, ואלה, בתולי בתי; ופרשו, השמלה, לפני, זקני העיר.  כב,יח ולקחו זקני העיר-ההוא, את-האיש; ויסרו, אתו.  כב,יט וענשו אתו מאה כסף, ונתנו לאבי הנערה--כי הוציא שם רע, על בתולת ישראל; ולו-תהיה לאשה, לא-יוכל לשלחה כל-ימיו.  {ס}  כב,כ ואם-אמת היה, הדבר הזה:  לא-נמצאו בתולים, לנער.  כב,כא והוציאו את-הנער אל-פתח בית-אביה, וסקלוה אנשי עירה באבנים ומתה--כי-עשתה נבלה בישראל, לזנות בית אביה; ובערת הרע, מקרבך.  {ס}  כב,כב כי-ימצא איש שכב עם-אשה בעלת-בעל, ומתו גם-שניהם--האיש השכב עם-האשה, והאשה; ובערת הרע, מישראל.  {ס}  כב,כג כי יהיה נער בתולה, מארשה לאיש; ומצאה איש בעיר, ושכב עמה.  כב,כד והוצאתם את-שניהם אל-שער העיר ההוא, וסקלתם אתם באבנים ומתו--את-הנער על-דבר אשר לא-צעקה בעיר, ואת-האיש על-דבר אשר-ענה את-אשת רעהו; ובערת הרע, מקרבך.  {ס}  כב,כה ואם-בשדה ימצא האיש, את-הנער המארשה, והחזיק-בה האיש, ושכב עמה:  ומת, האיש אשר-שכב עמה--לבדו.  כב,כו ולנער לא-תעשה דבר, אין לנער חטא מות:  כי כאשר יקום איש על-רעהו, ורצחו נפש--כן, הדבר הזה.  כב,כז כי בשדה, מצאה; צעקה, הנער המארשה, ואין מושיע, לה.  {ס}  כב,כח כי-ימצא איש, נער בתולה אשר לא-ארשה, ותפשה, ושכב עמה; ונמצאו.  כב,כט ונתן האיש השכב עמה, לאבי הנער--חמשים כסף; ולו-תהיה לאשה, תחת אשר ענה--לא-יוכל שלחה, כל-ימיו.  {ס}  כג,א לא-יקח איש, את-אשת אביו; ולא יגלה, כנף אביו.  {ס}  כג,ב לא-יבא פצוע-דכא וכרות שפכה, בקהל יהוה.  {ס}  כג,ג לא-יבא ממזר, בקהל יהוה:  גם דור עשירי, לא-יבא לו בקהל יהוה.  {ס}  כג,ד לא-יבא עמוני ומואבי, בקהל יהוה:  גם דור עשירי, לא-יבא להם בקהל יהוה עד-עולם.  כג,ה על-דבר אשר לא-קדמו אתכם, בלחם ובמים, בדרך, בצאתכם ממצרים; ואשר שכר עליך את-בלעם בן-בעור, מפתור ארם נהרים--לקללך.  כג,ו ולא-אבה יהוה אלהיך, לשמע אל-בלעם, ויהפך יהוה אלהיך לך את-הקללה, לברכה:  כי אהבך, יהוה אלהיך.  כג,ז לא-תדרש שלמם, וטבתם, כל-ימיך, לעולם.  {ס}  כג,ח לא-תתעב אדמי, כי אחיך הוא; לא-תתעב מצרי, כי-גר היית בארצו.  כג,ט בנים אשר-יולדו להם, דור שלישי--יבא להם, בקהל יהוה.  {ס}  כג,י כי-תצא מחנה, על-איביך:  ונשמרת--מכל, דבר רע.  כג,יא כי-יהיה בך איש, אשר לא-יהיה טהור מקרה-לילה--ויצא אל-מחוץ למחנה, לא יבא אל-תוך המחנה.  כג,יב והיה לפנות-ערב, ירחץ במים; וכבא השמש, יבא אל-תוך המחנה.  כג,יג ויד תהיה לך, מחוץ למחנה; ויצאת שמה, חוץ.  כג,יד ויתד תהיה לך, על-אזנך; והיה, בשבתך חוץ, וחפרתה בה, ושבת וכסית את-צאתך.  כג,טו כי יהוה אלהיך מתהלך בקרב מחנך, להצילך ולתת איביך לפניך, והיה מחניך, קדוש:  ולא-יראה בך ערות דבר, ושב מאחריך.  {ס}  כג,טז לא-תסגיר עבד, אל-אדניו, אשר-ינצל אליך, מעם אדניו.  כג,יז עמך ישב בקרבך, במקום אשר-יבחר באחד שעריך--בטוב לו; לא, תוננו.  {ס}  כג,יח לא-תהיה קדשה, מבנות ישראל; ולא-יהיה קדש, מבני ישראל.  כג,יט לא-תביא אתנן זונה ומחיר כלב, בית יהוה אלהיך--לכל-נדר:  כי תועבת יהוה אלהיך, גם-שניהם.  {ס}  כג,כ לא-תשיך לאחיך, נשך כסף נשך אכל:  נשך, כל-דבר אשר ישך.  כג,כא לנכרי תשיך, ולאחיך לא תשיך--למען יברכך יהוה אלהיך, בכל משלח ידך, על-הארץ, אשר-אתה בא-שמה לרשתה.  {ס}  כג,כב כי-תדר נדר ליהוה אלהיך, לא תאחר לשלמו:  כי-דרש ידרשנו יהוה אלהיך, מעמך, והיה בך, חטא.  כג,כג וכי תחדל, לנדר--לא-יהיה בך, חטא.  כג,כד מוצא שפתיך, תשמר ועשית:  כאשר נדרת ליהוה אלהיך, נדבה, אשר דברת, בפיך.  {ס}  כג,כה כי תבא בכרם רעך, ואכלת ענבים כנפשך שבעך; ואל-כליך, לא תתן.  {ס}  כג,כו כי תבא בקמת רעך, וקטפת מלילת בידך; וחרמש לא תניף, על קמת רעך.  {ס}  כד,א כי-יקח איש אשה, ובעלה; והיה אם-לא תמצא-חן בעיניו, כי-מצא בה ערות דבר--וכתב לה ספר כריתת ונתן בידה, ושלחה מביתו.  כד,ב ויצאה, מביתו; והלכה, והיתה לאיש-אחר.  כד,ג ושנאה, האיש האחרון, וכתב לה ספר כריתת ונתן בידה, ושלחה מביתו; או כי ימות האיש האחרון, אשר-לקחה לו לאשה.  כד,ד לא-יוכל בעלה הראשון אשר-שלחה לשוב לקחתה להיות לו לאשה, אחרי אשר הטמאה--כי-תועבה הוא, לפני יהוה; ולא תחטיא, את-הארץ, אשר יהוה אלהיך, נתן לך נחלה.  {ס}  כד,ה כי-יקח איש, אשה חדשה--לא יצא בצבא, ולא-יעבר עליו לכל-דבר:  נקי יהיה לביתו, שנה אחת, ושמח, את-אשתו אשר-לקח.  כד,ו לא-יחבל רחים, ורכב:  כי-נפש, הוא חבל.  {ס}  כד,ז כי-ימצא איש, גנב נפש מאחיו מבני ישראל, והתעמר-בו, ומכרו--ומת הגנב ההוא, ובערת הרע מקרבך.  {ס}  כד,ח השמר בנגע-הצרעת לשמר מאד, ולעשות:  ככל אשר-יורו אתכם הכהנים הלוים, כאשר צויתם--תשמרו לעשות.  כד,ט זכור, את אשר-עשה יהוה אלהיך למרים, בדרך, בצאתכם ממצרים.  {ס}  כד,י כי-תשה ברעך, משאת מאומה--לא-תבא אל-ביתו, לעבט עבטו.  כד,יא בחוץ, תעמד; והאיש, אשר אתה נשה בו, יוציא אליך את-העבוט, החוצה.  כד,יב ואם-איש עני, הוא--לא תשכב, בעבטו.  כד,יג השב תשיב לו את-העבוט כבוא השמש, ושכב בשלמתו וברכך; ולך תהיה צדקה, לפני יהוה אלהיך.  {ס}  כד,יד לא-תעשק שכיר, עני ואביון, מאחיך, או מגרך אשר בארצך בשעריך.  כד,טו ביומו תתן שכרו ולא-תבוא עליו השמש, כי עני הוא, ואליו, הוא נשא את-נפשו; ולא-יקרא עליך אל-יהוה, והיה בך חטא.  {ס}  כד,טז לא-יומתו אבות על-בנים, ובנים לא-יומתו על-אבות:  איש בחטאו, יומתו.  {ס}  כד,יז לא תטה, משפט גר יתום; ולא תחבל, בגד אלמנה.  כד,יח וזכרת, כי עבד היית במצרים, ויפדך יהוה אלהיך, משם; על-כן אנכי מצוך, לעשות, את-הדבר, הזה.  {ס}  כד,יט כי תקצר קצירך בשדך ושכחת עמר בשדה, לא תשוב לקחתו--לגר ליתום ולאלמנה, יהיה:  למען יברכך יהוה אלהיך, בכל מעשה ידיך.  {ס}  כד,כ כי תחבט זיתך, לא תפאר אחריך:  לגר ליתום ולאלמנה, יהיה.  כד,כא כי תבצר כרמך, לא תעולל אחריך:  לגר ליתום ולאלמנה, יהיה.  כד,כב וזכרת, כי-עבד היית בארץ מצרים; על-כן אנכי מצוך, לעשות, את-הדבר, הזה.  {ס}  כה,א כי-יהיה ריב בין אנשים, ונגשו אל-המשפט ושפטום; והצדיקו, את-הצדיק, והרשיעו, את-הרשע.  כה,ב והיה אם-בן הכות, הרשע--והפילו השפט והכהו לפניו, כדי רשעתו במספר.  כה,ג ארבעים יכנו, לא יסיף:  פן-יסיף להכתו על-אלה מכה רבה, ונקלה אחיך לעיניך.  כה,ד לא-תחסם שור, בדישו.  {ס}  כה,ה כי-ישבו אחים יחדו, ומת אחד מהם ובן אין-לו--לא-תהיה אשת-המת החוצה, לאיש זר:  יבמה יבא עליה, ולקחה לו לאשה ויבמה.  כה,ו והיה, הבכור אשר תלד--יקום, על-שם אחיו המת; ולא-ימחה שמו, מישראל.  כה,ז ואם-לא יחפץ האיש, לקחת את-יבמתו; ועלתה יבמתו השערה אל-הזקנים, ואמרה מאן יבמי להקים לאחיו שם בישראל--לא אבה, יבמי.  כה,ח וקראו-לו זקני-עירו, ודברו אליו; ועמד ואמר, לא חפצתי לקחתה.  כה,ט ונגשה יבמתו אליו, לעיני הזקנים, וחלצה נעלו מעל רגלו, וירקה בפניו; וענתה, ואמרה, ככה יעשה לאיש, אשר לא-יבנה את-בית אחיו.  כה,י ונקרא שמו, בישראל:  בית, חלוץ הנעל.  {ס}  כה,יא כי-ינצו אנשים יחדו, איש ואחיו, וקרבה אשת האחד, להציל את-אישה מיד מכהו; ושלחה ידה, והחזיקה במבשיו.  כה,יב וקצתה, את-כפה:  לא תחוס, עינך.  {ס}  כה,יג לא-יהיה לך בכיסך, אבן ואבן:  גדולה, וקטנה.  כה,יד לא-יהיה לך בביתך, איפה ואיפה:  גדולה, וקטנה.  כה,טו אבן שלמה וצדק יהיה-לך, איפה שלמה וצדק יהיה-לך--למען, יאריכו ימיך, על האדמה, אשר-יהוה אלהיך נתן לך.  כה,טז כי תועבת יהוה אלהיך, כל-עשה אלה:  כל, עשה עול.  {פ}
כה,יז זכור, את אשר-עשה לך עמלק, בדרך, בצאתכם ממצרים.  כה,יח אשר קרך בדרך, ויזנב בך כל-הנחשלים אחריך--ואתה, עיף ויגע; ולא ירא, אלהים.  כה,יט והיה בהניח יהוה אלהיך לך מכל-איביך מסביב, בארץ אשר יהוה-אלהיך נתן לך נחלה לרשתה--תמחה את-זכר עמלק, מתחת השמים; לא, תשכח.  {פ}
כו,א והיה, כי-תבוא אל-הארץ, אשר יהוה אלהיך, נתן לך נחלה; וירשתה, וישבת בה.  כו,ב ולקחת מראשית כל-פרי האדמה, אשר תביא מארצך אשר יהוה אלהיך נתן לך--ושמת בטנא; והלכת, אל-המקום, אשר יבחר יהוה אלהיך, לשכן שמו שם.  כו,ג ובאת, אל-הכהן, אשר יהיה, בימים ההם; ואמרת אליו, הגדתי היום ליהוה אלהיך, כי-באתי אל-הארץ, אשר נשבע יהוה לאבתינו לתת לנו.  כו,ד ולקח הכהן הטנא, מידך; והניחו--לפני, מזבח יהוה אלהיך.  כו,ה וענית ואמרת לפני יהוה אלהיך, ארמי אבד אבי, וירד מצרימה, ויגר שם במתי מעט; ויהי-שם, לגוי גדול עצום ורב.  כו,ו וירעו אתנו המצרים, ויענונו; ויתנו עלינו, עבדה קשה.  כו,ז ונצעק, אל-יהוה אלהי אבתינו; וישמע יהוה את-קלנו, וירא את-ענינו ואת-עמלנו ואת-לחצנו.  כו,ח ויוצאנו יהוה, ממצרים, ביד חזקה ובזרע נטויה, ובמרא גדל--ובאתות, ובמפתים.  כו,ט ויבאנו, אל-המקום הזה; ויתן-לנו את-הארץ הזאת, ארץ זבת חלב ודבש.  כו,י ועתה, הנה הבאתי את-ראשית פרי האדמה, אשר-נתתה לי, יהוה; והנחתו, לפני יהוה אלהיך, והשתחוית, לפני יהוה אלהיך.  כו,יא ושמחת בכל-הטוב, אשר נתן-לך יהוה אלהיך--ולביתך:  אתה, והלוי, והגר, אשר בקרבך.  {ס}  כו,יב כי תכלה לעשר את-כל-מעשר תבואתך, בשנה השלישת--שנת המעשר:  ונתתה ללוי, לגר ליתום ולאלמנה, ואכלו בשעריך, ושבעו.  כו,יג ואמרת לפני יהוה אלהיך בערתי הקדש מן-הבית, וגם נתתיו ללוי ולגר ליתום ולאלמנה, ככל-מצותך, אשר צויתני:  לא-עברתי ממצו‍תיך, ולא שכחתי.  כו,יד לא-אכלתי באני ממנו, ולא-בערתי ממנו בטמא, ולא-נתתי ממנו, למת; שמעתי, בקול יהוה אלהי--עשיתי, ככל אשר צויתני.  כו,טו השקיפה ממעון קדשך מן-השמים, וברך את-עמך את-ישראל, ואת האדמה, אשר נתתה לנו--כאשר נשבעת לאבתינו, ארץ זבת חלב ודבש.  {ס}  כו,טז היום הזה, יהוה אלהיך מצוך לעשות את-החקים האלה--ואת-המשפטים; ושמרת ועשית אותם, בכל-לבבך ובכל-נפשך.  כו,יז את-יהוה האמרת, היום:  להיות לך לאלהים וללכת בדרכיו, ולשמר חקיו ומצו‍תיו ומשפטיו--ולשמע בקלו.  כו,יח ויהוה האמירך היום, להיות לו לעם סגלה, כאשר, דבר-לך; ולשמר, כל-מצו‍תיו.  כו,יט ולתתך עליון, על כל-הגוים אשר עשה, לתהלה, ולשם ולתפארת; ולהיתך עם-קדש ליהוה אלהיך, כאשר דבר.  {פ}
כז,א ויצו משה וזקני ישראל, את-העם לאמר:  שמר, את-כל-המצוה, אשר אנכי מצוה אתכם, היום.  כז,ב והיה, ביום אשר תעברו את-הירדן, אל-הארץ, אשר-יהוה אלהיך נתן לך--והקמת לך אבנים גדלות, ושדת אתם בשיד.  כז,ג וכתבת עליהן, את-כל-דברי התורה הזאת--בעברך:  למען אשר תבא אל-הארץ אשר-יהוה אלהיך נתן לך, ארץ זבת חלב ודבש, כאשר דבר יהוה אלהי-אבתיך, לך.  כז,ד והיה, בעברכם את-הירדן, תקימו את-האבנים האלה אשר אנכי מצוה אתכם היום, בהר עיבל; ושדת אותם, בשיד.  כז,ה ובנית שם מזבח, ליהוה אלהיך:  מזבח אבנים, לא-תניף עליהם ברזל.  כז,ו אבנים שלמות תבנה, את-מזבח יהוה אלהיך; והעלית עליו עולת, ליהוה אלהיך.  כז,ז וזבחת שלמים, ואכלת שם; ושמחת, לפני יהוה אלהיך.  כז,ח וכתבת על-האבנים, את-כל-דברי התורה הזאת--באר היטב.  {ס}  כז,ט וידבר משה והכהנים הלוים, אל כל-ישראל לאמר:  הסכת ושמע, ישראל, היום הזה נהיית לעם, ליהוה אלהיך.  כז,י ושמעת, בקול יהוה אלהיך; ועשית את-מצו‍תו ואת-חקיו, אשר אנכי מצוך היום.  {ס}  כז,יא ויצו משה את-העם, ביום ההוא לאמר.  כז,יב אלה יעמדו לברך את-העם, על-הר גרזים, בעברכם, את-הירדן:  שמעון ולוי ויהודה, ויששכר ויוסף ובנימן.  כז,יג ואלה יעמדו על-הקללה, בהר עיבל:  ראובן גד ואשר, וזבולן דן ונפתלי.  כז,יד וענו הלוים, ואמרו אל-כל-איש ישראל--קול רם.  {ס}  כז,טו ארור האיש אשר יעשה פסל ומסכה תועבת יהוה, מעשה ידי חרש--ושם בסתר; וענו כל-העם ואמרו, אמן.  {ס}  כז,טז ארור, מקלה אביו ואמו; ואמר כל-העם, אמן.  {ס}  כז,יז ארור, מסיג גבול רעהו; ואמר כל-העם, אמן.  {ס}  כז,יח ארור, משגה עור בדרך; ואמר כל-העם, אמן.  {ס}  כז,יט ארור, מטה משפט גר-יתום--ואלמנה; ואמר כל-העם, אמן.  כז,כ ארור, שכב עם-אשת אביו--כי גלה, כנף אביו; ואמר כל-העם, אמן.  {ס}  כז,כא ארור, שכב עם-כל-בהמה; ואמר כל-העם, אמן.  {ס}  כז,כב ארור, שכב עם-אחתו--בת-אביו, או בת-אמו; ואמר כל-העם, אמן.  {ס}  כז,כג ארור, שכב עם-חתנתו; ואמר כל-העם, אמן.  {ס}  כז,כד ארור, מכה רעהו בסתר; ואמר כל-העם, אמן.  {ס}  כז,כה ארור לקח שחד, להכות נפש דם נקי; ואמר כל-העם, אמן.  {ס}  כז,כו ארור, אשר לא-יקים את-דברי התורה-הזאת--לעשות אותם; ואמר כל-העם, אמן.  {פ}
כח,א והיה, אם-שמוע תשמע בקול יהוה אלהיך, לשמר לעשות את-כל-מצו‍תיו, אשר אנכי מצוך היום--ונתנך יהוה אלהיך, עליון, על, כל-גויי הארץ.  כח,ב ובאו עליך כל-הברכות האלה, והשיגך:  כי תשמע, בקול יהוה אלהיך.  כח,ג ברוך אתה, בעיר; וברוך אתה, בשדה.  כח,ד ברוך פרי-בטנך ופרי אדמתך, ופרי בהמתך--שגר אלפיך, ועשתרות צאנך.  כח,ה ברוך טנאך, ומשארתך.  כח,ו ברוך אתה, בבאך; וברוך אתה, בצאתך.  כח,ז יתן יהוה את-איביך הקמים עליך, נגפים לפניך:  בדרך אחד יצאו אליך, ובשבעה דרכים ינוסו לפניך.  כח,ח יצו יהוה אתך, את-הברכה, באסמיך, ובכל משלח ידך; וברכך--בארץ, אשר-יהוה אלהיך נתן לך.  כח,ט יקימך יהוה לו לעם קדוש, כאשר נשבע-לך:  כי תשמר, את-מצו‍ת יהוה אלהיך, והלכת, בדרכיו.  כח,י וראו כל-עמי הארץ, כי שם יהוה נקרא עליך; ויראו, ממך.  כח,יא והותרך יהוה לטובה, בפרי בטנך ובפרי בהמתך ובפרי אדמתך--על, האדמה, אשר נשבע יהוה לאבתיך, לתת לך.  כח,יב יפתח יהוה לך את-אוצרו הטוב את-השמים, לתת מטר-ארצך בעתו, ולברך, את כל-מעשה ידך; והלוית גוים רבים, ואתה לא תלוה.  כח,יג ונתנך יהוה לראש, ולא לזנב, והיית רק למעלה, ולא תהיה למטה:  כי-תשמע אל-מצו‍ת יהוה אלהיך, אשר אנכי מצוך היום--לשמר ולעשות.  כח,יד ולא תסור, מכל-הדברים אשר אנכי מצוה אתכם היום--ימין ושמאול:  ללכת, אחרי אלהים אחרים--לעבדם.  {פ}
כח,טו והיה, אם-לא תשמע בקול יהוה אלהיך, לשמר לעשות את-כל-מצו‍תיו וחקתיו, אשר אנכי מצוך היום--ובאו עליך כל-הקללות האלה, והשיגוך.  כח,טז ארור אתה, בעיר; וארור אתה, בשדה.  כח,יז ארור טנאך, ומשארתך.  כח,יח ארור פרי-בטנך, ופרי אדמתך--שגר אלפיך, ועשתרת צאנך.  כח,יט ארור אתה, בבאך; וארור אתה, בצאתך.  כח,כ ישלח יהוה בך את-המארה את-המהומה, ואת-המגערת, בכל-משלח ידך, אשר תעשה--עד השמדך ועד-אבדך מהר, מפני רע מעלליך אשר עזבתני.  כח,כא ידבק יהוה בך, את-הדבר--עד, כלתו אתך, מעל האדמה, אשר-אתה בא-שמה לרשתה.  כח,כב יככה יהוה בשחפת ובקדחת ובדלקת, ובחרחר ובחרב, ובשדפון, ובירקון; ורדפוך, עד אבדך.  כח,כג והיו שמיך אשר על-ראשך, נחשת; והארץ אשר-תחתיך, ברזל.  כח,כד יתן יהוה את-מטר ארצך, אבק ועפר:  מן-השמים ירד עליך, עד השמדך.  כח,כה יתנך יהוה נגף, לפני איביך--בדרך אחד תצא אליו, ובשבעה דרכים תנוס לפניו; והיית לזעוה, לכל ממלכות הארץ.  כח,כו והיתה נבלתך למאכל, לכל-עוף השמים ולבהמת הארץ; ואין, מחריד.  כח,כז יככה יהוה בשחין מצרים, ובעפלים (ובטחרים), ובגרב, ובחרס--אשר לא-תוכל, להרפא.  כח,כח יככה יהוה, בשגעון ובעורון; ובתמהון, לבב.  כח,כט והיית ממשש בצהרים, כאשר ימשש העור באפלה, ולא תצליח, את-דרכיך; והיית אך עשוק וגזול, כל-הימים--ואין מושיע.  כח,ל אשה תארש, ואיש אחר ישגלנה (ישכבנה)--בית תבנה, ולא-תשב בו; כרם תטע, ולא תחללנו.  כח,לא שורך טבוח לעיניך, ולא תאכל ממנו--חמרך גזול מלפניך, ולא ישוב לך; צאנך נתנות לאיביך, ואין לך מושיע.  כח,לב בניך ובנתיך נתנים לעם אחר, ועיניך ראות, וכלות אליהם, כל-היום; ואין לאל, ידך.  כח,לג פרי אדמתך וכל-יגיעך, יאכל עם אשר לא-ידעת; והיית, רק עשוק ורצוץ--כל-הימים.  כח,לד והיית, משגע, ממראה עיניך, אשר תראה.  כח,לה יככה יהוה בשחין רע, על-הברכים ועל-השקים, אשר לא-תוכל, להרפא--מכף רגלך, ועד קדקדך.  כח,לו יולך יהוה אתך, ואת-מלכך אשר תקים עליך, אל-גוי, אשר לא-ידעת אתה ואבתיך; ועבדת שם אלהים אחרים, עץ ואבן.  כח,לז והיית לשמה, למשל ולשנינה--בכל, העמים, אשר-ינהגך יהוה, שמה.  כח,לח זרע רב, תוציא השדה; ומעט תאסף, כי יחסלנו הארבה.  כח,לט כרמים תטע, ועבדת; ויין לא-תשתה ולא תאגר, כי תאכלנו התלעת.  כח,מ זיתים יהיו לך, בכל-גבולך; ושמן לא תסוך, כי ישל זיתך.  כח,מא בנים ובנות, תוליד; ולא-יהיו לך, כי ילכו בשבי.  כח,מב כל-עצך, ופרי אדמתך, יירש, הצלצל.  כח,מג הגר אשר בקרבך, יעלה עליך מעלה מעלה; ואתה תרד, מטה מטה.  כח,מד הוא ילוך, ואתה לא תלונו; הוא יהיה לראש, ואתה תהיה לזנב.  כח,מה ובאו עליך כל-הקללות האלה, ורדפוך והשיגוך, עד, השמדך:  כי-לא שמעת, בקול יהוה אלהיך--לשמר מצו‍תיו וחקתיו, אשר צוך.  כח,מו והיו בך, לאות ולמופת; ובזרעך, עד-עולם.  כח,מז תחת, אשר לא-עבדת את-יהוה אלהיך, בשמחה, ובטוב לבב--מרב, כל.  כח,מח ועבדת את-איביך, אשר ישלחנו יהוה בך, ברעב ובצמא ובעירם, ובחסר כל; ונתן על ברזל, על-צוארך, עד השמידו, אתך.  כח,מט ישא יהוה עליך גוי מרחק מקצה הארץ, כאשר ידאה הנשר:  גוי, אשר לא-תשמע לשנו.  כח,נ גוי, עז פנים, אשר לא-ישא פנים לזקן, ונער לא יחן.  כח,נא ואכל פרי בהמתך ופרי-אדמתך, עד השמדך, אשר לא-ישאיר לך דגן תירוש ויצהר, שגר אלפיך ועשתרת צאנך--עד האבידו, אתך.  כח,נב והצר לך בכל-שעריך, עד רדת חמתיך הגבהת והבצרות, אשר אתה בטח בהן, בכל-ארצך; והצר לך, בכל-שעריך, בכל-ארצך, אשר נתן יהוה אלהיך לך.  כח,נג ואכלת פרי-בטנך, בשר בניך ובנתיך, אשר נתן-לך, יהוה אלהיך--במצור, ובמצוק, אשר-יציק לך, איבך.  כח,נד האיש הרך בך, והענג מאד--תרע עינו באחיו ובאשת חיקו, וביתר בניו אשר יותיר.  כח,נה מתת לאחד מהם, מבשר בניו אשר יאכל, מבלי השאיר-לו, כל--במצור, ובמצוק, אשר יציק לך איבך, בכל-שעריך.  כח,נו הרכה בך והענגה, אשר לא-נסתה כף-רגלה הצג על-הארץ, מהתענג, ומרך--תרע עינה באיש חיקה, ובבנה ובבתה.  כח,נז ובשליתה היוצת מבין רגליה, ובבניה אשר תלד, כי-תאכלם בחסר-כל, בסתר--במצור, ובמצוק, אשר יציק לך איבך, בשעריך.  כח,נח אם-לא תשמר לעשות, את-כל-דברי התורה הזאת, הכתבים, בספר הזה:  ליראה את-השם הנכבד והנורא, הזה--את, יהוה אלהיך.  כח,נט והפלא יהוה את-מכתך, ואת מכות זרעך:  מכות גדלת ונאמנות, וחלים רעים ונאמנים.  כח,ס והשיב בך, את כל-מדוה מצרים, אשר יגרת, מפניהם; ודבקו, בך.  כח,סא גם כל-חלי, וכל-מכה, אשר לא כתוב, בספר התורה הזאת--יעלם יהוה עליך, עד השמדך.  כח,סב ונשארתם, במתי מעט, תחת אשר הייתם, ככוכבי השמים לרב:  כי-לא שמעת, בקול יהוה אלהיך.  כח,סג והיה כאשר-שש יהוה עליכם, להיטיב אתכם ולהרבות אתכם--כן ישיש יהוה עליכם, להאביד אתכם ולהשמיד אתכם; ונסחתם מעל האדמה, אשר-אתה בא-שמה לרשתה.  כח,סד והפיצך יהוה בכל-העמים, מקצה הארץ ועד-קצה הארץ; ועבדת שם אלהים אחרים, אשר לא-ידעת אתה ואבתיך--עץ ואבן.  כח,סה ובגוים ההם לא תרגיע, ולא-יהיה מנוח לכף-רגלך; ונתן יהוה לך שם לב רגז, וכליון עינים ודאבון נפש.  כח,סו והיו חייך, תלאים לך מנגד; ופחדת לילה ויומם, ולא תאמין בחייך.  כח,סז בבקר תאמר מי-יתן ערב, ובערב תאמר מי-יתן בקר--מפחד לבבך אשר תפחד, וממראה עיניך אשר תראה.  כח,סח והשיבך יהוה מצרים, באניות, בדרך אשר אמרתי לך, לא-תסיף עוד לראתה; והתמכרתם שם לאיביך לעבדים ולשפחות, ואין קנה.  {ס}  כח,סט אלה דברי הברית אשר-צוה יהוה את-משה, לכרת את-בני ישראל--בארץ מואב:  מלבד הברית, אשר-כרת אתם בחרב.  {פ}
כט,א ויקרא משה אל-כל-ישראל, ויאמר אלהם:  אתם ראיתם, את כל-אשר עשה יהוה לעיניכם בארץ מצרים, לפרעה ולכל-עבדיו, ולכל-ארצו.  כט,ב המסות, הגדלת, אשר ראו, עיניך--האתת והמפתים הגדלים, ההם.  כט,ג ולא-נתן יהוה לכם לב לדעת, ועינים לראות ואזנים לשמע, עד, היום הזה.  כט,ד ואולך אתכם ארבעים שנה, במדבר; לא-בלו שלמתיכם מעליכם, ונעלך לא-בלתה מעל רגלך.  כט,ה לחם לא אכלתם, ויין ושכר לא שתיתם--למען, תדעו, כי אני יהוה, אלהיכם.  כט,ו ותבאו, אל-המקום הזה; ויצא סיחן מלך-חשבון ועוג מלך-הבשן לקראתנו, למלחמה--ונכם.  כט,ז ונקח, את-ארצם, ונתנה לנחלה, לראובני ולגדי--ולחצי, שבט המנשי.  כט,ח ושמרתם, את-דברי הברית הזאת, ועשיתם, אתם--למען תשכילו, את כל-אשר תעשון.  {פ}
כט,ט אתם נצבים היום כלכם, לפני יהוה אלהיכם:  ראשיכם שבטיכם, זקניכם ושטריכם, כל, איש ישראל.  כט,י טפכם נשיכם--וגרך, אשר בקרב מחניך:  מחטב עציך, עד שאב מימיך.  כט,יא לעברך, בברית יהוה אלהיך--ובאלתו:  אשר יהוה אלהיך, כרת עמך היום.  כט,יב למען הקים-אתך היום לו לעם, והוא יהיה-לך לאלהים--כאשר, דבר-לך; וכאשר נשבע לאבתיך, לאברהם ליצחק וליעקב.  כט,יג ולא אתכם, לבדכם--אנכי, כרת את-הברית הזאת, ואת-האלה, הזאת.  כט,יד כי את-אשר ישנו פה, עמנו עמד היום, לפני, יהוה אלהינו; ואת אשר איננו פה, עמנו היום.  כט,טו כי-אתם ידעתם, את אשר-ישבנו בארץ מצרים, ואת אשר-עברנו בקרב הגוים, אשר עברתם.  כט,טז ותראו, את-שקוציהם, ואת, גלליהם--עץ ואבן, כסף וזהב אשר עמהם.  כט,יז פן-יש בכם איש או-אשה או משפחה או-שבט, אשר לבבו פנה היום מעם יהוה אלהינו, ללכת לעבד, את-אלהי הגוים ההם:  פן-יש בכם, שרש פרה ראש--ולענה.  כט,יח והיה בשמעו את-דברי האלה הזאת, והתברך בלבבו לאמר שלום יהיה-לי--כי בשררות לבי, אלך:  למען ספות הרוה, את-הצמאה.  כט,יט לא-יאבה יהוה, סלח לו--כי אז יעשן אף-יהוה וקנאתו באיש ההוא, ורבצה בו כל-האלה הכתובה בספר הזה; ומחה יהוה את-שמו, מתחת השמים.  כט,כ והבדילו יהוה לרעה, מכל שבטי ישראל--ככל, אלות הברית, הכתובה, בספר התורה הזה.  כט,כא ואמר הדור האחרון, בניכם אשר יקומו מאחריכם, והנכרי, אשר יבא מארץ רחוקה; וראו את-מכות הארץ ההוא, ואת-תחלאיה, אשר-חלה יהוה, בה.  כט,כב גפרית ומלח, שרפה כל-ארצה--לא תזרע ולא תצמח, ולא-יעלה בה כל-עשב:  כמהפכת סדם ועמרה, אדמה וצביים, אשר הפך יהוה, באפו ובחמתו.  כט,כג ואמרו, כל-הגוים, על-מה עשה יהוה ככה, לארץ הזאת; מה חרי האף הגדול, הזה.  כט,כד ואמרו--על אשר עזבו, את-ברית יהוה אלהי אבתם:  אשר כרת עמם, בהוציאו אתם מארץ מצרים.  כט,כה וילכו, ויעבדו אלהים אחרים, וישתחוו, להם:  אלהים אשר לא-ידעום, ולא חלק להם.  כט,כו ויחר-אף יהוה, בארץ ההוא, להביא עליה את-כל-הקללה, הכתובה בספר הזה.  כט,כז ויתשם יהוה מעל אדמתם, באף ובחמה ובקצף גדול; וישלכם אל-ארץ אחרת, כיום הזה.  כט,כח הנסתרת--ליהוה, אלהינו; והנגלת לנו ולבנינו, עד-עולם--לעשות, את-כל-דברי התורה הזאת.  {ס}  ל,א והיה כי-יבאו עליך כל-הדברים האלה, הברכה והקללה, אשר נתתי, לפניך; והשבת, אל-לבבך, בכל-הגוים, אשר הדיחך יהוה אלהיך שמה.  ל,ב ושבת עד-יהוה אלהיך, ושמעת בקלו, ככל אשר-אנכי מצוך, היום:  אתה ובניך, בכל-לבבך ובכל-נפשך.  ל,ג ושב יהוה אלהיך את-שבותך, ורחמך; ושב, וקבצך מכל-העמים, אשר הפיצך יהוה אלהיך, שמה.  ל,ד אם-יהיה נדחך, בקצה השמים--משם, יקבצך יהוה אלהיך, ומשם, יקחך.  ל,ה והביאך יהוה אלהיך, אל-הארץ אשר-ירשו אבתיך--וירשתה; והיטבך והרבך, מאבתיך.  ל,ו ומל יהוה אלהיך את-לבבך, ואת-לבב זרעך:  לאהבה את-יהוה אלהיך, בכל-לבבך ובכל-נפשך--למען חייך.  ל,ז ונתן יהוה אלהיך, את כל-האלות האלה, על-איביך ועל-שנאיך, אשר רדפוך.  ל,ח ואתה תשוב, ושמעת בקול יהוה; ועשית, את-כל-מצו‍תיו, אשר אנכי מצוך, היום.  ל,ט והותירך יהוה אלהיך בכל מעשה ידך, בפרי בטנך ובפרי בהמתך ובפרי אדמתך--לטבה:  כי ישוב יהוה, לשוש עליך לטוב, כאשר-שש, על-אבתיך.  ל,י כי תשמע, בקול יהוה אלהיך, לשמר מצו‍תיו וחקתיו, הכתובה בספר התורה הזה:  כי תשוב אל-יהוה אלהיך, בכל-לבבך ובכל-נפשך.  {ס}  ל,יא כי המצוה הזאת, אשר אנכי מצוך היום--לא-נפלאת הוא ממך, ולא רחקה הוא.  ל,יב לא בשמים, הוא:  לאמר, מי יעלה-לנו השמימה ויקחה לנו, וישמענו אתה, ונעשנה.  ל,יג ולא-מעבר לים, הוא:  לאמר, מי יעבר-לנו אל-עבר הים ויקחה לנו, וישמענו אתה, ונעשנה.  ל,יד כי-קרוב אליך הדבר, מאד:  בפיך ובלבבך, לעשתו.  {ס}  ל,טו ראה נתתי לפניך היום, את-החיים ואת-הטוב, ואת-המות, ואת-הרע.  ל,טז אשר אנכי מצוך, היום, לאהבה את-יהוה אלהיך ללכת בדרכיו, ולשמר מצו‍תיו וחקתיו ומשפטיו; וחיית ורבית--וברכך יהוה אלהיך, בארץ אשר-אתה בא-שמה לרשתה.  ל,יז ואם-יפנה לבבך, ולא תשמע; ונדחת, והשתחוית לאלהים אחרים--ועבדתם.  ל,יח הגדתי לכם היום, כי אבד תאבדון:  לא-תאריכן ימים, על-האדמה, אשר אתה עבר את-הירדן, לבוא שמה לרשתה.  ל,יט העדתי בכם היום, את-השמים ואת-הארץ--החיים והמות נתתי לפניך, הברכה והקללה; ובחרת, בחיים--למען תחיה, אתה וזרעך.  ל,כ לאהבה את-יהוה אלהיך, לשמע בקלו ולדבקה-בו:  כי הוא חייך, וארך ימיך--לשבת על-האדמה אשר נשבע יהוה לאבתיך לאברהם ליצחק וליעקב, לתת להם.  {פ}
לא,א וילך, משה; וידבר את-הדברים האלה, אל-כל-ישראל.  לא,ב ויאמר אלהם, בן-מאה ועשרים שנה אנכי היום--לא-אוכל עוד, לצאת ולבוא; ויהוה אמר אלי, לא תעבר את-הירדן הזה.  לא,ג יהוה אלהיך הוא עבר לפניך, הוא-ישמיד את-הגוים האלה מלפניך--וירשתם; יהושע, הוא עבר לפניך, כאשר, דבר יהוה.  לא,ד ועשה יהוה, להם, כאשר עשה לסיחון ולעוג מלכי האמרי, ולארצם--אשר השמיד, אתם.  לא,ה ונתנם יהוה, לפניכם; ועשיתם להם--ככל-המצוה, אשר צויתי אתכם.  לא,ו חזקו ואמצו, אל-תיראו ואל-תערצו מפניהם:  כי יהוה אלהיך, הוא ההלך עמך--לא ירפך, ולא יעזבך.  {ס}  לא,ז ויקרא משה ליהושע, ויאמר אליו לעיני כל-ישראל חזק ואמץ--כי אתה תבוא את-העם הזה, אל-הארץ אשר נשבע יהוה לאבתם לתת להם; ואתה, תנחילנה אותם.  לא,ח ויהוה הוא ההלך לפניך, הוא יהיה עמך--לא ירפך, ולא יעזבך; לא תירא, ולא תחת.  לא,ט ויכתב משה, את-התורה הזאת, ויתנה אל-הכהנים בני לוי, הנשאים את-ארון ברית יהוה; ואל-כל-זקני, ישראל.  לא,י ויצו משה, אותם לאמר:  מקץ שבע שנים, במעד שנת השמטה--בחג הסכות.  לא,יא בבוא כל-ישראל, לראות את-פני יהוה אלהיך, במקום, אשר יבחר:  תקרא את-התורה הזאת, נגד כל-ישראל--באזניהם.  לא,יב הקהל את-העם, האנשים והנשים והטף, וגרך, אשר בשעריך--למען ישמעו ולמען ילמדו, ויראו את-יהוה אלהיכם, ושמרו לעשות, את-כל-דברי התורה הזאת.  לא,יג ובניהם אשר לא-ידעו, ישמעו ולמדו--ליראה, את-יהוה אלהיכם:  כל-הימים, אשר אתם חיים על-האדמה, אשר אתם עברים את-הירדן שמה, לרשתה.  {פ}
לא,יד ויאמר יהוה אל-משה, הן קרבו ימיך למות--קרא את-יהושע והתיצבו באהל מועד, ואצונו; וילך משה ויהושע, ויתיצבו באהל מועד.  לא,טו וירא יהוה באהל, בעמוד ענן; ויעמד עמוד הענן, על-פתח האהל.  לא,טז ויאמר יהוה אל-משה, הנך שכב עם-אבתיך; וקם העם הזה וזנה אחרי אלהי נכר-הארץ, אשר הוא בא-שמה בקרבו, ועזבני, והפר את-בריתי אשר כרתי אתו.  לא,יז וחרה אפי בו ביום-ההוא ועזבתים והסתרתי פני מהם, והיה לאכל, ומצאהו רעות רבות, וצרות; ואמר, ביום ההוא, הלא על כי-אין אלהי בקרבי, מצאוני הרעות האלה.  לא,יח ואנכי, הסתר אסתיר פני ביום ההוא, על כל-הרעה, אשר עשה:  כי פנה, אל-אלהים אחרים.  לא,יט ועתה, כתבו לכם את-השירה הזאת, ולמדה את-בני-ישראל, שימה בפיהם:  למען תהיה-לי השירה הזאת, לעד--בבני ישראל.  לא,כ כי-אביאנו אל-האדמה אשר-נשבעתי לאבתיו, זבת חלב ודבש, ואכל ושבע, ודשן; ופנה אל-אלהים אחרים, ועבדום, ונאצוני, והפר את-בריתי.  לא,כא והיה כי-תמצאן אתו רעות רבות, וצרות, וענתה השירה הזאת לפניו לעד, כי לא תשכח מפי זרעו:  כי ידעתי את-יצרו, אשר הוא עשה היום, בטרם אביאנו, אל-הארץ אשר נשבעתי.  לא,כב ויכתב משה את-השירה הזאת, ביום ההוא; וילמדה, את-בני ישראל.  לא,כג ויצו את-יהושע בן-נון, ויאמר חזק ואמץ--כי אתה תביא את-בני ישראל, אל-הארץ אשר-נשבעתי להם; ואנכי, אהיה עמך.  לא,כד ויהי ככלות משה, לכתב את-דברי התורה-הזאת--על-ספר:  עד, תמם.  לא,כה ויצו משה את-הלוים, נשאי ארון ברית-יהוה לאמר.  לא,כו לקח, את ספר התורה הזה, ושמתם אתו, מצד ארון ברית-יהוה אלהיכם; והיה-שם בך, לעד.  לא,כז כי אנכי ידעתי את-מריך, ואת-ערפך הקשה; הן בעודני חי עמכם היום, ממרים היתם עם-יהוה, ואף, כי-אחרי מותי.  לא,כח הקהילו אלי את-כל-זקני שבטיכם, ושטריכם; ואדברה באזניהם, את הדברים האלה, ואעידה בם, את-השמים ואת-הארץ.  לא,כט כי ידעתי, אחרי מותי כי-השחת תשחתון, וסרתם מן-הדרך, אשר צויתי אתכם; וקראת אתכם הרעה, באחרית הימים--כי-תעשו את-הרע בעיני יהוה, להכעיסו במעשה ידיכם.  לא,ל וידבר משה, באזני כל-קהל ישראל, את-דברי השירה, הזאת--עד, תמם.  {ש}

לב,א האזינו השמים, ואדברה;  {ס}  ותשמע הארץ, אמרי-פי.  {ר}
לב,ב יערף כמטר לקחי,  {ס}  תזל כטל אמרתי,  {ר}
כשעירם עלי-דשא,  {ס}  וכרביבים עלי-עשב.  {ר}
לב,ג כי שם יהוה, אקרא:  {ס}  הבו גדל, לאלהינו.  {ר}
לב,ד הצור תמים פעלו,  {ס}  כי כל-דרכיו משפט:  {ר}
אל אמונה ואין עול,  {ס}  צדיק וישר הוא.  {ר}
לב,ה שחת לו לא, בניו מומם:  {ס}  דור עקש, ופתלתל.  {ר}
לב,ו ה ליהוה, תגמלו-זאת--  {ס}  עם נבל, ולא חכם:  {ר}
הלוא-הוא אביך קנך,  {ס}  הוא עשך ויכננך.  {ר}
לב,ז זכר ימות עולם, בינו שנות דר-ודר;  {ס}  שאל אביך ויגדך, זקניך ויאמרו לך.  {ר}
לב,ח בהנחל עליון גוים,  {ס}  בהפרידו בני אדם;  {ר}
יצב גבלת עמים,  {ס}  למספר בני ישראל.  {ר}
לב,ט כי חלק יהוה, עמו:  {ס}  יעקב, חבל נחלתו.  {ר}
לב,י ימצאהו בארץ מדבר,  {ס}  ובתהו ילל ישמן;  {ר}
יסבבנהו, יבוננהו--  {ס}  יצרנהו, כאישון עינו.  {ר}
לב,יא כנשר יעיר קנו, על-גוזליו ירחף;  {ס}  יפרש כנפיו יקחהו, ישאהו על-אברתו.  {ר}
לב,יב יהוה, בדד ינחנו;  {ס}  ואין עמו, אל נכר.  {ר}
לב,יג ירכבהו על-במותי (במתי) ארץ,  {ס}  ויאכל תנובת שדי;  {ר}
וינקהו דבש מסלע,  {ס}  ושמן מחלמיש צור.  {ר}
לב,יד חמאת בקר וחלב צאן,  {ס}  עם-חלב כרים ואילים  {ר}
בני-בשן ועתודים,  {ס}  עם-חלב, כליות חטה;  {ר}
ודם-ענב, תשתה-חמר.  {ס}  לב,טו וישמן ישרון ויבעט,  {ר}
שמנת עבית כשית;  {ס}  ויטש אלוה עשהו,  {ר}
וינבל צור ישעתו.  {ס}  לב,טז יקנאהו, בזרים;  {ר}
בתועבת, יכעיסהו.  {ס}  לב,יז יזבחו, לשדים לא אלה--  {ר}
אלהים, לא ידעום;  {ס}  חדשים מקרב באו,  {ר}
לא שערום אבתיכם.  {ס}  לב,יח צור ילדך, תשי;  {ר}
ותשכח, אל מחללך.  {ס}  לב,יט וירא יהוה, וינאץ,  {ר}
מכעס בניו, ובנתיו.  {ס}  לב,כ ויאמר, אסתירה פני מהם--  {ר}
אראה, מה אחריתם:  {ס}  כי דור תהפכת המה,  {ר}
בנים לא-אמן בם.  {ס}  לב,כא הם קנאוני בלא-אל,  {ר}
כעסוני בהבליהם;  {ס}  ואני אקניאם בלא-עם,  {ר}
בגוי נבל אכעיסם.  {ס}  לב,כב כי-אש קדחה באפי,  {ר}
ותיקד עד-שאול תחתית;  {ס}  ותאכל ארץ ויבלה,  {ר}
ותלהט מוסדי הרים.  {ס}  לב,כג אספה עלימו, רעות;  {ר}
חצי, אכלה-בם.  {ס}  לב,כד מזי רעב ולחמי רשף,  {ר}
וקטב מרירי;  {ס}  ושן-בהמת, אשלח-בם,  {ר}
עם-חמת, זחלי עפר.  {ס}  לב,כה מחוץ, תשכל-חרב, ומחדרים, אימה; גם-בחור,  {ר}
גם-בתולה--יונק, עם-איש שיבה.  {ס}  לב,כו אמרתי, אפאיהם;  {ר}
אשביתה מאנוש, זכרם.  {ס}  לב,כז לולי, כעס אויב אגור--  {ר}
פן-ינכרו, צרימו:  {ס}  פן-יאמרו ידנו רמה,  {ר}
ולא יהוה פעל כל-זאת.  {ס}  לב,כח כי-גוי אבד עצות, המה;  {ר}
ואין בהם, תבונה.  {ס}  לב,כט לו חכמו, ישכילו זאת;  {ר}
יבינו, לאחריתם.  {ס}  לב,ל איכה ירדף אחד, אלף,  {ר}
ושנים, יניסו רבבה:  {ס}  אם-לא כי-צורם מכרם,  {ר}
ויהוה הסגירם.  {ס}  לב,לא כי לא כצורנו, צורם;  {ר}
ואיבינו, פלילים.  {ס}  לב,לב כי-מגפן סדם גפנם,  {ר}
ומשדמת עמרה:  {ס}  ענבמו, ענבי-רוש--  {ר}
אשכלת מררת, למו.  {ס}  לב,לג חמת תנינם, יינם;  {ר}
וראש פתנים, אכזר.  {ס}  לב,לד הלא-הוא, כמס עמדי;  {ר}
חתום, באוצרתי.  {ס}  לב,לה לי נקם ושלם,  {ר}
לעת תמוט רגלם:  {ס}  כי קרוב יום אידם,  {ר}
וחש עתדת למו.  {ס}  לב,לו כי-ידין יהוה עמו,  {ר}
ועל-עבדיו יתנחם:  {ס}  כי יראה כי-אזלת יד,  {ר}
ואפס עצור ועזוב.  {ס}  לב,לז ואמר, אי אלהימו--  {ר}
צור, חסיו בו.  {ס}  לב,לח אשר חלב זבחימו יאכלו,  {ר}
ישתו יין נסיכם;  {ס}  יקומו, ויעזרכם--  {ר}
יהי עליכם, סתרה.  {ס}  לב,לט ראו עתה, כי אני אני הוא,  {ר}
ואין אלהים, עמדי:  {ס}  אני אמית ואחיה,  {ר}
מחצתי ואני ארפא,  {ס}  ואין מידי, מציל.  {ר}
לב,מ כי-אשא אל-שמים, ידי;  {ס}  ואמרתי, חי אנכי לעלם.  {ר}
לב,מא אם-שנותי ברק חרבי,  {ס}  ותאחז במשפט ידי;  {ר}
אשיב נקם לצרי,  {ס}  ולמשנאי אשלם.  {ר}
לב,מב אשכיר חצי מדם,  {ס}  וחרבי תאכל בשר;  {ר}
מדם חלל ושביה,  {ס}  מראש פרעות אויב.  {ר}
לב,מג הרנינו גוים עמו,  {ס}  כי דם-עבדיו יקום;  {ר}
ונקם ישיב לצריו,  {ס}  וכפר אדמתו עמו.  {ר}{ש}

לב,מד ויבא משה, וידבר את-כל-דברי השירה-הזאת--באזני העם:  הוא, והושע בן-נון.  לב,מה ויכל משה, לדבר את-כל-הדברים האלה--אל-כל-ישראל.  לב,מו ויאמר אלהם, שימו לבבכם, לכל-הדברים, אשר אנכי מעיד בכם היום:  אשר תצום, את-בניכם, לשמר לעשות, את-כל-דברי התורה הזאת.  לב,מז כי לא-דבר רק הוא, מכם--כי-הוא, חייכם; ובדבר הזה, תאריכו ימים על-האדמה, אשר אתם עברים את-הירדן שמה, לרשתה.  {פ}
לב,מח וידבר יהוה אל-משה, בעצם היום הזה לאמר.  לב,מט עלה אל-הר העברים הזה הר-נבו, אשר בארץ מואב, אשר, על-פני ירחו; וראה את-ארץ כנען, אשר אני נתן לבני ישראל לאחזה.  לב,נ ומת, בהר אשר אתה עלה שמה, והאסף, אל-עמיך:  כאשר-מת אהרן אחיך, בהר ההר, ויאסף, אל-עמיו.  לב,נא על אשר מעלתם בי, בתוך בני ישראל, במי-מריבת קדש, מדבר-צן--על אשר לא-קדשתם אותי, בתוך בני ישראל.  לב,נב כי מנגד, תראה את-הארץ; ושמה, לא תבוא--אל-הארץ, אשר-אני נתן לבני ישראל.  {פ}
לג,א וזאת הברכה, אשר ברך משה איש האלהים--את-בני ישראל:  לפני, מותו.  לג,ב ויאמר, יהוה מסיני בא וזרח משעיר למו--הופיע מהר פארן, ואתה מרבבת קדש; מימינו, אשדת (אש דת) למו.  לג,ג אף חבב עמים, כל-קדשיו בידך; והם תכו לרגלך, ישא מדברתיך.  לג,ד תורה צוה-לנו, משה:  מורשה, קהלת יעקב.  לג,ה ויהי בישרון, מלך, בהתאסף ראשי עם, יחד שבטי ישראל.  לג,ו יחי ראובן, ואל-ימת; ויהי מתיו, מספר.  {ס}  לג,ז וזאת ליהודה, ויאמר, שמע יהוה קול יהודה, ואל-עמו תביאנו; ידיו רב לו, ועזר מצריו תהיה.  {פ}
לג,ח וללוי אמר, תמיך ואוריך לאיש חסידך, אשר נסיתו במסה, תריבהו על-מי מריבה.  לג,ט האמר לאביו ולאמו, לא ראיתיו, ואת-אחיו לא הכיר, ואת-בנו לא ידע:  כי שמרו אמרתך, ובריתך ינצרו.  לג,י יורו משפטיך ליעקב, ותורתך לישראל; ישימו קטורה באפך, וכליל על-מזבחך.  לג,יא ברך יהוה חילו, ופעל ידיו תרצה; מחץ מתנים קמיו ומשנאיו, מן-יקומון.  {ס}  לג,יב לבנימן אמר--ידיד יהוה, ישכן לבטח עליו; חפף עליו כל-היום, ובין כתפיו שכן.  {ס}  לג,יג וליוסף אמר, מברכת יהוה ארצו, ממגד שמים מטל, ומתהום רבצת תחת.  לג,יד וממגד, תבואת שמש; וממגד, גרש ירחים.  לג,טו ומראש, הררי-קדם; וממגד, גבעות עולם.  לג,טז וממגד, ארץ ומלאה, ורצון שכני, סנה; תבואתה לראש יוסף, ולקדקד נזיר אחיו.  לג,יז בכור שורו הדר לו, וקרני ראם קרניו--בהם עמים ינגח יחדו, אפסי-ארץ; והם רבבות אפרים, והם אלפי מנשה.  {ס}  לג,יח ולזבולן אמר, שמח זבולן בצאתך; ויששכר, באהליך.  לג,יט עמים, הר-יקראו--שם, יזבחו זבחי-צדק:  כי שפע ימים יינקו, ושפני טמוני חול.  {ס}  לג,כ ולגד אמר, ברוך מרחיב גד:  כלביא שכן, וטרף זרוע אף-קדקד.  לג,כא וירא ראשית לו, כי-שם חלקת מחקק ספון; ויתא, ראשי עם--צדקת יהוה עשה, ומשפטיו עם-ישראל.  {ס}  לג,כב ולדן אמר, דן גור אריה; יזנק, מן-הבשן.  לג,כג ולנפתלי אמר--נפתלי שבע רצון, ומלא ברכת יהוה; ים ודרום, ירשה.  {ס}  לג,כד ולאשר אמר, ברוך מבנים אשר; יהי רצוי אחיו, וטבל בשמן רגלו.  לג,כה ברזל ונחשת, מנעלך; וכימיך, דבאך.  לג,כו אין כאל, ישרון:  רכב שמים בעזרך, ובגאותו שחקים.  לג,כז מענה אלהי קדם, ומתחת זרעת עולם; ויגרש מפניך אויב, ויאמר השמד.  לג,כח וישכן ישראל בטח בדד עין יעקב, אל-ארץ דגן ותירוש; אף-שמיו, יערפו טל.  לג,כט אשריך ישראל מי כמוך, עם נושע ביהוה, מגן עזרך, ואשר-חרב גאותך; ויכחשו איביך לך, ואתה על-במותימו תדרך.  {ס}  לד,א ויעל משה מערבת מואב, אל-הר נבו, ראש הפסגה, אשר על-פני ירחו; ויראהו יהוה את-כל-הארץ את-הגלעד, עד-דן.  לד,ב ואת, כל-נפתלי, ואת-ארץ אפרים, ומנשה; ואת כל-ארץ יהודה, עד הים האחרון.  לד,ג ואת-הנגב, ואת-הככר בקעת ירחו עיר התמרים--עד-צער.  לד,ד ויאמר יהוה אליו, זאת הארץ אשר נשבעתי לאברהם ליצחק וליעקב לאמר, לזרעך, אתננה; הראיתיך בעיניך, ושמה לא תעבר.  לד,ה וימת שם משה עבד-יהוה, בארץ מואב--על-פי יהוה.  לד,ו ויקבר אתו בגי בארץ מואב, מול בית פעור; ולא-ידע איש את-קברתו, עד היום הזה.  לד,ז ומשה, בן-מאה ועשרים שנה--במתו; לא-כהתה עינו, ולא-נס לחה.  לד,ח ויבכו בני ישראל את-משה בערבת מואב, שלשים יום; ויתמו, ימי בכי אבל משה.  לד,ט ויהושע בן-נון, מלא רוח חכמה--כי-סמך משה את-ידיו, עליו; וישמעו אליו בני-ישראל ויעשו, כאשר צוה יהוה את-משה.  לד,י ולא-קם נביא עוד בישראל, כמשה, אשר ידעו יהוה, פנים אל-פנים.  לד,יא לכל-האתת והמופתים, אשר שלחו יהוה, לעשות, בארץ מצרים--לפרעה ולכל-עבדיו, ולכל-ארצו.  לד,יב ולכל היד החזקה, ולכל המורא הגדול, אשר עשה משה, לעיני כל-ישראל.  {ש}


